chale maqtal ki janib aur chhati khol di ham ne
baḌhane par patang aae to charkhi khol di ham ne

paḌa rahne do apne boriye par ham faqiron ko
phaTi rah jaengi ankhen jo muTThi khol di ham ne

kahan tak bojh baisakhi ka saari zindagi Dhote
utarte hi kunen men aaj rassi khol di ham ne

farishto tum kahan tak nama-e-aamal dekhoge
chalo ye nekiyan gin lo ki gaThri khol di ham ne

tumhara naam aaya aur ham takne lage rasta
tumhari yaad aai aur khiḌki khol di ham ne

purane ho chale the zakhm saare arzuon ke
kaho charagaron se aaj paTTi khol di ham ne

tumhare dukh uThae is liye phirte hain muddat se
tumhare naam aai thi jo chiTThi khol di ham ne
