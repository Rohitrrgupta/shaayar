yaqin ki khaak uḌate guman banate hain
magar ye turfa imarat kahan banate hain

laga rahe hain nae zaeqon ke zakhm abhi
asas-e-fikr na tarz-e-bayan banate hain

qarib-o-dur se bejoḌ aks ashiya ke
talash karte hain aur dastan banate hain

ki mil sake na hamara suragh ham ko bhi
bina-e-abr-o-hava par makan banate hain

purane zulm men lazzat nahin hamare liye
ham apne sar pe naya asman banate hain

nahin nasib men marna savad-e-sahil par
jo Dubne ke liye kashtiyan banate hain

falak pe DhunDte hain gard-e-rang-e-rafta-e-dil
zamin pe sham-e-talab ka nishan banate hain

vo jis ki lai pe larazta hai barg barg badan
us ek rang se naqsh-e-khizan banate hain

'zafar' ye vaqt hi batlaega ki akhir ham
bigaḌte hain zaban ya zaban banate hain
