khush bahut phirte hain vo ghar men tamasha kar ke
kaam nikla to hai un ka mujhe rusva kar ke

rok rakhna tha abhi aur ye avaz ka ras
bech lena tha ye sauda zara mahnga kar ke

is taraf kaam hamara to nahin hai koi
aa nikalte hain kisi shaam tumhara kar ke

miT gai hai koi muá¸Œti hui si mauj-e-hava
chhup gaya hai koi taara sa ishara kar ke

farq itna na sahi ishq o havas men lekin
main to mar jaun tira rang bhi maila kar ke

saf-o-shaffaf thi paani ki tarah niyat dil
dekhne valon ne dekha ise gadla kar ke

shauq se kijiye aur der na farmaiyega
kuchh agar aap ko mil jaega aisa kar ke

yuun bhi sajti hai badan par ye mohabbat kya kya
kabhi pahnun isi malbus ko ulTa kar ke

mujh se chhuá¸Œvae mire saare usuul us ne 'zafar'
kitna chalak tha maara mujhe tanha kar ke
