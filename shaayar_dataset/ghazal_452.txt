ankhon ke charaghon men ujale na rahenge
aa jaao ki phir dekhne vaale na rahenge

ja shauq se lekin palaT aane ke liye ja
ham der talak khud ko sambhale na rahenge

ai zauq-e-safar khair ho nazdik hai manzil
sab kahte hain ab paanv men chhale na rahenge

jin nalon ki ho jaegi ta-dost rasai
vo sanehe ban jaenge naale na rahenge

main tauba to kar luun magar ik baat hai vaaiz
kya aaj se gardish men piyale na rahenge

kyon zulmat-e-gham se ho 'khumar' itne pareshan
badal ye hamesha hi to kaale na rahenge
