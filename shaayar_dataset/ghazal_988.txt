tilism-e-hosh-ruba men patang uḌti hai
kisi aqab ki hava men patang uḌti hai

chaḌhe hain kaTne valon pe luTne vaale
isi hujum-e-bala main patang uḌti hai

patang uḌane se kya mana kar sake zahid
ki us ki apni aba men patang uḌti hai

ye aap kaTti hai ya kaTti hai dusri ko
bas ek bim-o-raja men patang uḌti hai

kahin chhaton pe bapa hai basant ka tyauhar
kahin pe tangi-e-ja men patang uḌti hai

kahin falak pe sarakti hai sarsarati hui
kahin dilon ki faza men patang uḌti hai

khula hai is pe kuchh aise bahar ka mausam
hai rukh pe rang qaba men patang uḌti hai

ye khvab hai ki ulajhta hai aur khvabon se
ye chand hai ki khala men patang uḌti hai

umid-e-vasl men so jaaen ham kabhi jo 'zafar'
to apni khvab-sara men patang uḌti hai
