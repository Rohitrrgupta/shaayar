chhupa hua jo numudar se nikal aaya
ye farq bhi tire inkar se nikal aaya

palaT paḌa jo main sar phoḌ kar mohabbat men
to rasta isi divar se nikal aaya

mujhe kharidna kuchh bhi na tha isi khatir
main khud ko bech ke bazar se nikal aaya

abhi to apne khanDar hi ki sair thi baaqi
ye tu kahan mire asar se nikal aaya

bahut se aur tilismat muntazir hain mire
agar kabhi tire asrar se nikal aaya

mujhe bhi de rahe the khilat-e-vafa lekin
nazar bacha ke main darbar se nikal aaya

sire se jo kahin maujud hi na tha akhir
vo naqs bhi mire kirdar se nikal aaya

nai faza nae afaq hain usi ke liye
jo aaj uḌti hui Daar se nikal aaya

usi ko ek ghanimat qarar dunga 'zafar'
jo ek sher bhi tumar se nikal aaya
