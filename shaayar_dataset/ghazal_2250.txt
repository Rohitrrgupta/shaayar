qarya-e-jan men koi phuul khilane aae
vo mire dil pe naya zakhm lagane aae

mere viran darichon men bhi khushbu jaage
vo mire ghar ke dar-o-bam sajane aae

us se ik baar to ruThun main usi ki manind
aur miri tarah se vo mujh ko manane aae

isi kuche men kai us ke shanasa bhi to hain
vo kisi aur se milne ke bahane aae

ab na puchhungi main khoe hue khvabon ka pata
vo agar aae to kuchh bhi na batane aae

zabt ki shahr-panahon ki mire malik khair
gham ka sailab agar mujh ko bahane aae
