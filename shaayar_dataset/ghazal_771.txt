taban jo nur-e-husn ba-sima-e-ishq hai
kis darja dil-pazir tamasha-e-ishq hai

arbab-e-hosh jitne hain bimar-e-aql hain
un ke liye zarur mudava-e-ishq hai

main kya huun ek zarra-e-sahra-e-ishtiyaq
dil kya hai ek qatra-e-dariya-e-ishq hai

shaah o gada ka farq nahin ahd-e-husn men
ab jis ko dekhiye use dava-e-ishq hai

zahir hai be-qarari-e-paiham se hal-e-dil
bekar ham ko dava-e-ikhfa-e-ishq hai

pinhan hijab-e-naz men hai surat-e-jamal
paida haruf-e-shauq se mana-e-ishq hai

ai ahl-e-aql kyuun ho use fikr-e-nam-o-nang
'hasrat' kharab-e-ishq hai rusva-e-ishq hai
