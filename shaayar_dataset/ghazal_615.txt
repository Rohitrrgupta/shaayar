haath khali hain tire shahr se jaate jaate
jaan hoti to miri jaan luTate jaate

ab to har haath ka patthar hamen pahchanta hai
umr guzri hai tire shahr men aate jaate

ab ke mayus hua yaron ko rukhsat kar ke
ja rahe the to koi zakhm lagate jaate

rengne ki bhi ijazat nahin ham ko varna
ham jidhar jaate nae phuul khilate jaate

main to jalte hue sahraon ka ik patthar tha
tum to dariya the miri pyaas bujhate jaate

mujh ko rone ka saliqa bhi nahin hai shayad
log hanste hain mujhe dekh ke aate jaate

ham se pahle bhi musafir kai guzre honge
kam se kam raah ke patthar to haTate jaate
