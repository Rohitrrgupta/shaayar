sitaron se ulajhta ja raha huun
shab-e-furqat bahut ghabra raha huun

tire gham ko bhi kuchh bahla raha huun
jahan ko bhi samajhta ja raha huun

yaqin ye hai haqiqat khul rahi hai
guman ye hai ki dhoke kha raha huun

agar mumkin ho le le apni aahaT
khabar do husn ko main aa raha huun

haden husn-o-mohabbat ki mila kar
qayamat par qayamat Dha raha huun

khabar hai tujh ko ai zabt-e-mohabbat
tire hathon men luTta ja raha huun

asar bhi le raha huun teri chup ka
tujhe qaail bhi karta ja raha huun

bharam tere sitam ka khul chuka hai
main tujh se aaj kyuun sharma raha huun

unhin men raaz hain gul-bariyon ke
main jo chingariyan barsa raha huun

jo un maasum ankhon ne diye the
vo dhoke aaj tak main kha raha huun

tire pahlu men kyuun hota hai mahsus
ki tujh se duur hota ja raha huun

had-e-jor-o-karam se baá¸Œh chala husn
nigah-e-yar ko yaad aa raha huun

jo uljhi thi kabhi aadam ke hathon
vo gutthi aaj tak suljha raha huun

mohabbat ab mohabbat ho chali hai
tujhe kuchh bhulta sa ja raha huun

ajal bhi jin ko sun kar jhumti hai
vo naghme zindagi ke ga raha huun
