us ka naqsha ek be-tartib afsane ka tha
ye tamasha tha ya koi khvab divane ka tha

saare kirdaron men be-rishta taalluq tha koi
un ki be-hoshi men gham sa hosh aa jaane ka tha

ishq kya ham ne kiya avargi ke ahd men
ik jatan bechainiyon se dil ko bahlane ka tha

khvahishen hain ghar se bahar duur jaane ki bahut
shauq lekin dil men vapas lauT kar aane ka tha

le gaya dil ko jo us mahfil ki shab main ai 'munir'
us hasin ka bazm men andaz sharmane ka tha
