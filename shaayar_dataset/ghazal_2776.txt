ana havas ki dukanon men aa ke baiTh gai
ajiib maina hai shikron men aa ke baiTh gai

jaga raha hai zamana magar nahin khultin
kahan ki niind in ankhon men aa ke baiTh gai

vo fakhta jo mujhe dekhte hi uḌti thi
baḌe saliqe se bachchon men aa ke baiTh gai

tamam talkhiyan saghar men raqs karne lagin
tamam gard kitabon men aa ke baiTh gai

tamam shahr men mauzu-e-guftugu hai yahi
ki shahzadi ghulamon men aa ke baiTh gai

nahin thi dusri koi jagah bhi chhupne ki
hamari umr khilaunon men aa ke baiTh gai

uTho ki os ki bunden jaga rahi hain tumhen
chalo ki dhuup darichon men aa ke baiTh gai

chali thi dekhne suraj ki bad-mizaji ko
magar ye os bhi phulon men aa ke baiTh gai

tujhe main kaise bataun ki shaam hote hi
udasi kamre ke taqon men aa ke baiTh gai
