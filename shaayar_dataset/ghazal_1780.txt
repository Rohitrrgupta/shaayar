shab-e-dard-o-gham se arsa mire ji pe tang tha
aaya shab-e-firaq thi ya roz-e-jang tha

kasrat men dard-o-gham ki na nikli koi tapish
kucha jigar ke zakhm ka shayad ki tang tha

laaya mire mazar pe us ko ye jazb-e-ishq
jis bevafa ko naam se bhi mere nang tha

dekha hai said-ga men tire said ka jigar
ba-anki chhin raha tha pe zauq-e-khadang tha

dil se mire laga na tira dil hazar haif
ye shisha ek umr se mushtaq-e-sang tha

mat kar ajab jo 'mir' tire gham men mar gaya
jiine ka is mariz ke koi bhi Dhang tha
