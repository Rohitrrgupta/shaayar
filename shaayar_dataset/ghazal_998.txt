khule jo aankh kabhi didani ye manzar hain
samundaron ke kinaron pe ret ke ghar hain

na koi khiḌki na darvaza vapsi ke liye
makan-e-khvab men jaane ke saikḌon dar hain

gulab Tahni se TuuTa zamin par na gira
karishme tez hava ke samajh se bahar hain

koi baḌa hai na chhoTa sarab sab ka hai
sabhi hain pyaas ke maare sabhi barabar hain

husain-ibn-e-ali karbala ko jaate hain
magar ye log abhi tak gharon ke andar hain
