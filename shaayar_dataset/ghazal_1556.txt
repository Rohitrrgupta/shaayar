kya mire aane pe tu ai but-e-maghrur gaya
kabhi us raah se nikla to tujhe ghuur gaya

le gaya subh ke nazdik mujhe khvab ai vaae
aankh us vaqt khuli qafila jab duur gaya

gor se naale nahin uThte to nai ugti hai
ji gaya par na hamara sar pur-shor gaya

chashm-e-khun-basta se kal raat lahu phir Tapka
ham ne jaana tha ki bas ab to ye nasur gaya

na-tavan ham hain ki hain khaak gali ki us ki
ab to be-taqati se dil ka bhi maqdur gaya

le kahin munh pe naqab apne ki ai ghairat-e-subh
shama ke chehra-e-rakhshan se to ab nuur gaya

nala-e-'mir' nahin raat se sunte ham log
kya tire kuche se ai shokh vo ranjur gaya
