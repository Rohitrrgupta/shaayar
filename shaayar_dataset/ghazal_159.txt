ham kuchh aise tire didar men kho jaate hain
jaise bachche bhare bazar men kho jaate hain

mustaqil jujhana yadon se bahut mushkil hai
rafta rafta sabhi ghar-bar men kho jaate hain

itna sanson ki rifaqat pe bharosa na karo
sab ke sab miTTi ke ambar men kho jaate hain

meri khuddari ne ehsan kiya hai mujh par
varna jo jaate hain darbar men kho jaate hain

DhunDhne roz nikalte hain masail ham ko
roz ham surkhi-e-akhbar men kho jaate hain

kya qayamat hai ki sahraon ke rahne vaale
apne ghar ke dar-o-divar men kho jaate hain

kaun phir aise men tanqid karega tujh par
sab tire jubba-o-dastar men kho jaate hain
