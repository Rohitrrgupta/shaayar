ye tabiat hai to khud azar ban jaenge ham
charagar roenge aur gham-khvar ban jaenge ham

ham sar-e-chak-e-vafa hain aur tira dast-e-hunar
jo bana dega hamen ai yaar ban jaenge ham

kya khabar thi ai nigar-e-sher tere ishq men
dilbaran-e-shahr ke dildar ban jaenge ham

sakht-jan hain par hamari ustuvari par na ja
aise TuTenge tira iqrar ban jaenge ham

aur kuchh din baiThne do ku-e-janan men hamen
rafta rafta saya-e-divar ban jaenge ham

is qadar asan na hogi har kisi se dosti
ashnai men tira meaar ban jaenge ham

'mir' o 'ghalib' kya ki ban paae nahin 'faiz' o 'firaq'
zoam ye tha 'rumi' o 'attar' ban jaenge ham
