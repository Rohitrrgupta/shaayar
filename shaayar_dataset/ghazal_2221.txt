chhati jala kare hai soz-e-darun bala hai
ik aag si rahe hai kya janiye ki kya hai

main aur tu hain donon majbur-e-taur apne
pesha tira jafa hai sheva mira vafa hai

ru-e-sukhan hai kidhar ahl-e-jahan ka ya rab
sab muttafiq hain is par har ek ka khuda hai

kuchh be-sabab nahin hai khatir miri pareshan
dil ka alam juda hai gham jaan ka juda hai

husn un bhi moinon ka tha aap hi suraton men
is martabe se aage koi chale to kya hai

shadi se gham-e-jahan men vo chand ham ne paaya
hai iid ek din to das roz yaan daha hai

hai khasam-jan-e-ashiq vo mahv-e-naz lekin
har lamha be-adai ye bhi to ik ada hai

ho jaae yaas jis men so ashiqi hai varna
har ranj ko shifa hai har dard ko dava hai

nayab us guhar ki kya hai talash asan
ji Dubta hai us ka jo tah se ashna hai

mushfiq malaz o qibla kaaba khuda payambar
jis khat men shauq se main kya kya use likha hai

tasir-e-ishq dekho vo naama vaan pahunch kar
juun kaghaz-e-havai har su uá¸Œa phira hai

hai garche tifl-e-maktab vo shokh abhi to lekin
jis se mila hai us ka ustad ho mila hai

phirte ho 'mir' sahab sab se jude jude tum
shayad kahin tumhara dil in dinon laga hai
