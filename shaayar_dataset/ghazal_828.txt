akhiri baar aah kar li hai
main ne khud se nibah kar li hai

apne sar ik bala to leni thi
main ne vo zulf apne sar li hai

din bhala kis tarah guzaroge
vasl ki shab bhi ab guzar li hai

jan-nisaron pe vaar kya karna
main ne bas haath men sipar li hai

jo bhi mango udhar dunga main
us gali men dukan kar li hai

mera kashkol kab se khali tha
main ne is men sharab bhar li hai

aur to kuchh nahin kiya main ne
apni halat tabah kar li hai

shaikh aaya tha mohtasib ko liye
main ne bhi un ki vo khabar li hai
