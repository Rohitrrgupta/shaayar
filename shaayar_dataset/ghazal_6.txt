chheḌ ai dil ye kisi shokh ke rukhsaron se
khelna aah dahakte hue angaron se

ham shab-e-hijr men jab soti hai saari duniya
zikr karte hain tira chhiTke hue taron se

ashk bhar laae kisi ne jo tira naam liya
aur kya hijr men hota tire bimaron se

chheḌ naghma koi go dil ki shikasta hain ragen
ham nikalenge sada TuuTe hue taron se

ham ko teri hai zarurat na ise bhuul ai dost
tere iqraron se matlab hai na inkaron se

ham hain vo bekas-o-be-yar ki baiThe baiThe
apna dukh-dard kaha karte hain divaron se

ahl-e-duniya se ye kahte hain mire nala-e-dil
ham sada denge gham-e-hijr ke minaron se

ishq hamdardi-e-alam ka ravadar nahin
ho gai bhuul 'firaq' aap ke gham-khvaron se
