hai haal jaae girya-e-jan par aarzu ka
roe na ham kabhu Tak daman pakaḌ kaso ka

jaati nahin uThai apne pe ye khushunat
ab rah gaya hai aana mera kabhu kabhu ka

us astan se kis din pur-shor sar na paTka
us ki gali men ja kar kis raat main na kuuka

shayad ki mund gai hai qamri ki chashm-e-giryan
kuchh TuuT sa chala hai paani chaman ki ju ka

apne taḌapne ki to tadbir pahle kar luun
tab fikr main karunga zakhmon ke bhi rafu ka

danton ki nazm us ke hansne men jin ne dekhi
phir motiyon ki laḌ par un ne kabhu na thuka

ye aish-ga nahin hai yaan rang aur kuchh hai
har gul hai is chaman men saghar bhara lahu ka

bulbul ghazal-sarai aage hamare mat kar
sab ham se sikhte hain andaz guftugu ka

galiyan bhari paḌi hain ai baad zakhmiyon se
mat khol pech zalim us zulf-e-mushk-bu ka

ve pahli iltifaten saari fareb niklin
dena na tha dil us ko main 'mir' aah chauka
