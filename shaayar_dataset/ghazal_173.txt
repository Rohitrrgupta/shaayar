un ko jo shughl-e-naz se fursat na ho saki
ham ne ye kah diya ki mohabbat na ho saki

shukr-e-jafa bhi ahl-e-raza ne kiya ada
un se yahi nahin ki shikayat na ho saki

shab ka ye haal hai ki tiri yaad ke siva
dil ko kisi khayal se rahat na ho saki

pa-bos ki bhi ham ko ijazat na de sake
itni bhi tum se qadr-e-mohabbat na ho saki

gharq-e-surur-o-sur mujhe pa ke dafatan
naseh se tark-e-mai ki nasihat na ho saki

khamoshiyon ka raz-e-mohabbat vo pa gae
go ham se arz-e-hal ki jurat na ho saki

kar di zaban-e-shauq ne sab sharh-e-arzu
alfaz men agarche sarahat na ho saki

lutf-e-mazid ki main tamanna to kar saka
tum ye to kah sake ki qanaat na ho saki

kyuun itni jald ho gae ghabra ke ham fana
ai dard-e-yar kuchh tiri khidmat na ho saki

vaaiz ko apne aib-e-riya ka raha khayal
rindon ki saaf saaf mazammat na ho saki

arbab-e-qal haal pe ghalib na aa sake
zahid se ashiqon ki imamat na ho saki

aisa bhi kya itaab ki saaqi bachi-kuchhi
akhir men kuchh bhi ham ko inayat na ho saki

un se main apne dil ka taqaza na kar saka
ye baat thi khilaf-e-muravvat na ho saki

kyuun aae hosh men jo ibadat na kar sake
pir-e-mughan ki ham se itaat na ho saki

'hasrat' tiri nigah-e-mohabbat ko kya kahun
mahfil men raat un se shararat na ho saki
