khvab ke rang dil-o-jan men sajae bhi gae
phir vahi rang ba-sad taur jalae bhi gae

unhin shahron ko shitabi se lapeTa bhi gaya
jo 'ajab shauq-e-farakhi se bichhae bhi gae

bazm shokhi ka kisi ki kahen kya hal-e-jahan
dil jalae bhi gae aur bujhae bhi gae

pusht miTTi se lagi jis men hamari logo
usi dangal men hamen daav sikhae bhi gae

yad-e-ayyam ki ik mahfil-e-jan thi ki jahan
haath khinche bhi gae aur milae bhi gae

ham ki jis shahr men the sog-nashin-e-ahval
roz is shahr men ham dhuum machae bhi gae

yaad mat rakhiyo ye rudad hamari hargiz
ham the vo taj-mahal 'jaun' jo Dhaae bhi gae
