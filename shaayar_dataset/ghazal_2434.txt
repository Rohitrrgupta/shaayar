mahrum-e-khvab dida-e-hairan na tha kabhi
tera ye rang ai shab-e-hijran na tha kabhi

tha lutf-e-vasl aur kabhi afsun-e-intizar
yuun dard-e-hijr silsila-jumban na tha kabhi

pursan na tha koi to ye rusvaiyan na thiin
zahir kisi pe hal-e-pareshan na tha kabhi

har-chand gham bhi tha magar ehsas-e-gham na tha
darman na tha to matam-e-darman na tha kabhi

din bhi udaas aur miri raat bhi udaas
aisa to vaqt ai gham-e-dauran na tha kabhi

daur-e-khizan men yuun mire dil ko qarar hai
main jaise ashna-e-baharan na tha kabhi

kya din the jab nazar men khizan bhi bahar thi
yuun apna ghar bahar men viran na tha kabhi

be-kaif be-nashat na thi is qadar hayat
jiina agarche ishq men asan na tha kabhi
