vo koi aur na tha chand khushk patte the
shajar se TuuT ke jo fasl-e-gul pe roe the

abhi abhi tumhen socha to kuchh na yaad aaya
abhi abhi to ham ik dusre se bichhḌe the

tumhare baad chaman par jab ik nazar Daali
kali kali men khizan ke charagh jalte the

tamam umr vafa ke gunahgar rahe
ye aur baat ki ham aadmi to achchhe the

shab-e-khamosh ko tanhai ne zaban de di
pahaḌ gunjte the dasht sansanate the

vo ek baar mire jin ko tha hayat se pyaar
jo zindagi se gurezan the roz marte the

nae khayal ab aate hain Dhal ke aahan men
hamare dil men kabhi khet lahlahate the

ye irtiqa ka chalan hai ki har zamane men
purane log nae aadmi se Darte the

'nadim' jo bhi mulaqat thi adhuri thi
ki ek chehre ke pichhe hazar chehre the
