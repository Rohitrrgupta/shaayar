kahta nahin huun logo main kar ke dikhaunga
phir se junun charagh havaen jalaunga

ankhon ne nind-rukh na kiya janta tha main
tujh khvab tak rasai kabhi main na paunga

suraj sitam-nishana bana huun isi liye
chaha tha dhuup qahr se tujh ko bachaunga

tanha safar pe mujh ko ravana to kar diya
socha nahin ki tujh ko bahut yaad aunga

sach sun nahin sakega koi varna ji men tha
duniya ko jaisa dekha hai sab ko bataunga

biite dinon ke nanhe parindon ke saae men
jiine ka lutf aur bhi kuchh din uThaunga
