rog aise bhi gham-e-yar se lag jaate hain
dar se uThte hain to divar se lag jaate hain

ishq aghaz men halki si khalish rakhta hai
baad men saikḌon azar se lag jaate hain

pahle pahle havas ik-adh dukan kholti hai
phir to bazar ke bazar se lag jaate hain

bebasi bhi kabhi qurbat ka sabab banti hai
ro na paaen to gale yaar se lag jaate hain

katranen gham ki jo galiyon men uḌi phirti hain
ghar men le aao to ambar se lag jaate hain

daagh daman ke hon dil ke hon ki chehre ke 'faraz'
kuchh nishan umr ki raftar se lag jaate hain
