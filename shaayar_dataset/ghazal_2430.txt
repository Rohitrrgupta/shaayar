ai subh main ab kahan raha huun
khvabon hi men sarf ho chuka huun

sab mere baghair mutmain hon
main sab ke baghair ji raha huun

kya hai jo badal gai hai duniya
main bhi to bahut badal gaya huun

go apne hazar naam rakh luun
par apne siva main aur kya huun

main jurm ka e'tiraf kar ke
kuchh aur hai jo chhupa gaya huun

main aur faqat usi ki khvahish
akhlaq men jhuuT bolta huun

ik shakhs jo mujh se vaqt le kar
aaj aa na saka to khush hua huun

har shakhs se be-niyaz ho ja
phir sab se ye kah ki main khuda huun

charke to tujhe diye hain main ne
par khuun bhi main hi thukta huun

roya huun to apne doston men
par tujh se to hans ke hi mila huun

ai shakhs main teri justuju se
bezar nahin huun thak gaya huun

main sham'-e-sahar ka naghma-gar tha
ab thak ke karahne laga huun

kal par hi rakho vafa ki baten
main aaj bahut bujha hua huun

koi bhi nahin hai mujh se nadim
bas tai ye hua ki main bura huun
