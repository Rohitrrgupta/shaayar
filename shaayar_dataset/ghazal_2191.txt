chand nikla hai sar-e-qarya-e-zulmat dekho
ho gai kaisi siyah-khanon ki rangat dekho

samne jo hai use aankh ka dhoka samjho
in dayaron ko sada khvab ki surat dekho

sair hai jaise koii, aise jahan se guzro
duur tak phaila hai ik arsa-e-furqat dekho

zar ki parchhain jo paḌti hai chamak uThta hai
adam-e-khak ki be-hoshi men halat dekho

khauf deta hai yahan abr men tanha hona
shahr-e-dar-band men divaron ki kasrat dekho

saaya hai un pe bahut bhuli hui yadon ka
shaam aai hai pari-zadon men vahshat dekho

daagh hai is ke na hone se dilon men ab tak
uḌ gaya misl-e-saba gul ki haqiqat dekho

jangalon men koi pichhe se bulae to 'munir'
muḌ ke raste men kabhi us ki taraf mat dekho
