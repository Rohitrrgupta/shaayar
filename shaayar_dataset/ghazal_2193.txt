kuchh ishare the jinhen duniya samajh baiThe the ham
us nigah-e-ashna ko kya samajh baiThe the ham

rafta rafta ghair apni hi nazar men ho gae
vah-ri ghaflat tujhe apna samajh baiThe the ham

hosh ki taufiq bhi kab ahl-e-dil ko ho saki
ishq men apne ko divana samajh baiThe the ham

parda-e-azurdagi men thi vo jan-e-iltifat
jis ada ko ranjish-e-beja samajh baiThe the ham

kya kahen ulfat men raz-e-be-hisi kyunkar khula
har nazar ko teri dard-afza samajh baiThe the ham

be-niyazi ko tiri paaya sarasar soz o dard
tujh ko ik duniya se begana samajh baiThe the ham

inqalab-e-pai-ba-pai har gardish o har daur men
is zamin o asman ko kya samajh baiThe the ham

bhuul baiThi vo nigah-e-naz ahd-e-dosti
us ko bhi apni tabiat ka samajh baiThe the ham

saaf alag ham ko junun-e-ashiqi ne kar diya
khud ko tere dard ka parda samajh baiThe the ham

kaan bajte hain mohabbat ke sukut-e-naz ko
dastan ka khatm ho jaana samajh baiThe the ham

baton baton men payam-e-marg bhi aa hi gaya
un nigahon ko hayat-afza samajh baiThe the ham

ab nahin tab-e-sipas-e-husn is dil ko jise
be-qrar-e-shikva-e-beja samajh baiThe the ham

ek duniya dard ki tasvir nikli ishq ko
koh-kan aur qais ka qissa samajh baiThe the ham

rafta rafta ishq manus-e-jahan hota chala
khud ko tere hijr men tanha samajh baiThe the ham

husn ko ik husn hi samjhe nahin aur ai 'firaq'
mehrban na-mehrban kya kya samajh baiThe the ham
