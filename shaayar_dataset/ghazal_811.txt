jis samt bhi dekhun nazar aata hai ki tum ho
ai jan-e-jahan ye koi tum sa hai ki tum ho

ye khvab hai khushbu hai ki jhonka hai ki pal hai
ye dhund hai badal hai ki saaya hai ki tum ho

is diid ki saaat men kai rang hain larzan
main huun ki koi aur hai duniya hai ki tum ho

dekho ye kisi aur ki ankhen hain ki meri
dekhun ye kisi aur ka chehra hai ki tum ho

ye umr-e-gurezan kahin Thahre to ye janun
har saans men mujh ko yahi lagta hai ki tum ho

har bazm men mauzu-e-sukhan dil-zadagan ka
ab kaun hai shirin hai ki laila hai ki tum ho

ik dard ka phaila hua sahra hai ki main huun
ik mauj men aaya hua dariya hai ki tum ho

vo vaqt na aae ki dil-e-zar bhi soche
is shahr men tanha koi ham sa hai ki tum ho

abad ham ashufta-saron se nahin maqtal
ye rasm abhi shahr men zinda hai ki tum ho

ai jan-e-'faraz' itni bhi taufiq kise thi
ham ko gham-e-hasti bhi gavara hai ki tum ho
