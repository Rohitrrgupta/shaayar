ankhon se ayaan zakhm ki gahrai to ab hai
ab aa bhi chuko vaqt-e-masihai to ab hai

pahle gham-e-furqat ke ye tevar to nahin the
rag rag men utarti hui tanhai to ab hai

taari hai tamannaon pe sakrat ka aalam
har saans rifaqat ki tamannai to ab hai

kal tak miri vahshat se faqat tum hi the agah
har gaam pe andesha-e-rusvai to ab hai

kya jaane mahakti hui subhon men koi dil
shamon men kisi dard ki raanai to ab hai

dil-soz ye taare hain to jan-soz ye mahtab
dar-asal shab-e-anjuman-arai to ab hai

saf-basta hain har moá¸Œ pe kuchh sang-ba-kaf log
ai zakhm-e-hunar lutf-e-pazirai to ab hai
