tamam khalq-e-khuda dekh ke ye hairan hai
ki saara shahr mire khvab se pareshan hai

main is safar men kisi moḌ par nahin Thahra
raha khayal ki vo vadi-e-ghazalan hai

ye ek main ki tiri aarzu hi sab kuchh hai
vo ek tu ki mire saae se gurezan hai

to hafize se tira naam kyuun nahin miTta
jo yaad rakhna hai mushkil bhulana asan hai

main us kitab ke kis baab ko paḌhun pahle
visal jis ka hai mazmun firaq unvan hai
