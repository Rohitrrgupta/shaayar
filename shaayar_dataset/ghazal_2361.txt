shahr-e-junun men kal talak jo bhi tha sab badal gaya
marne ki khu nahin rahi jiine ka Dhab badal gaya

pal men hava miTa gai saare nuqush nuur ke
dekha zara si der men manzar-e-shab badal gaya

meri purani arz par ghaur kiya na jaega
yuun hai ki us ki bazm men tarz-e-talab badal gaya

saat-e-khub vasl ki aani thi aa nahin saki
vo bhi to vo nahin raha main bhi to ab badal gaya

duuri ki dastan men ye bhi kahin pe darj ho
tishna-labi to hai vahi chashma-e-lab badal gaya

mere siva har ek se duniya ye puchhti rahi
mujh sa jo ek shakhs tha patthar men kab badal gaya
