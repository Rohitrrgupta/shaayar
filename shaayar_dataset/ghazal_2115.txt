dekh dil ko mire o kafir-e-be-pir na toḌ
ghar hai allah ka ye is ki to taamir na toḌ

ghul sada vadi-e-vahshat men rakhunga barpa
ai junun dekh mire paanv ki zanjir na toḌ

dekh Tuk ghaur se aina-e-dil ko mere
is men aata hai nazar alam-e-tasvir na toḌ

taj-e-zar ke liye kyuun sham' ka sar kaaTe hai
rishta-e-ulfat-e-parvana ko gul-gir na toḌ

apne bismil se ye kahta tha dam-e-naza vo shokh
tha jo kuchh ahd so o ashiq-e-dil-gir na toḌ

raqs-e-bismil ka tamasha mujhe dikhla koi dam
dast o pa maar ke dam tu tah-e-shamshir na toḌ

saham kar ai 'zafar' us shokh kaman-dar se kah
khinch kar dekh mire siine se tu tiir na toḌ
