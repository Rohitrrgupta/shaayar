jab tujhe yaad karen kar-e-jahan khenchta hai
aur phir ishq vahi koh-e-giran khenchta hai

kisi dushman ka koi tiir na pahuncha mujh tak
dekhna ab ke mira dost kaman khenchta hai

ahd-e-fursat men kisi yar-e-guzishta ka khayal
jab bhi aata hai to jaise rag-e-jan khenchta hai

dil ke TukḌon ko kahan joḌ saka hai koi
phir bhi avaza-e-aina-giran khenchta hai

intiha ishq ki koi na havas ki koi
dekhna ye hai ki had kaun kahan khenchta hai

khinchte jaate hain rasan-basta ghulamon ki tarah
jis taraf qafila-e-umr-e-ravan khenchta hai

ham to rahvar-e-zabun hain vo muqaddar ka savar
khud hi mahmez kare khud hi inaan khenchta hai

rishta-e-tegh-o-gulu ab bhi salamat hai 'faraz'
ab bhi maqtal ki taraf dil sa javan khenchta hai
