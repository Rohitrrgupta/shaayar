simaTne ki havas kya thi bikharna kis liye hai
vo jiina kis ki khatir tha ye marna kis liye hai

mohabbat bhi hai aur apna taqaza bhi nahin kuchh
ham us se saaf kah denge mukarna kis liye hai

jhijhakna hai to us ke samne hona hi kaisa
jo Darna hai to dariya men utarna kis liye hai

masafat khvab hai to khvab men ab jagna kya
agar chal hi paá¸Œe hain to Thaharna kis liye hai

na karne se bhi hota ho jahan sab ka guzara
vahan akhir kisi ne kaam karna kis liye hai

agar rukna nahin us ne hamare paas to phir
hamare raste par se guzarna kis liye hai

vo kah dega to uTh jaenge us ki bazm se ham
munasib hi nahin lagta pasarna kis liye hai

'zafar' us par asar to koi hota hai na hoga
to phir ye roz ka banna sanvarna kis liye hai
