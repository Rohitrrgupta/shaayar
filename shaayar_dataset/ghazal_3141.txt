mujhe sahl ho gaiin manzilen vo hava ke rukh bhi badal gae
tira haath haath men aa gaya ki charagh raah men jal gae

vo lajae mere saval par ki uTha sake na jhuka ke sar
uḌi zulf chehre pe is tarah ki shabon ke raaz machal gae

vahi baat jo vo na kah sake mire sher-o-naghma men aa gai
vahi lab na main jinhen chhu saka qadah-e-sharab men Dhal gae

vahi astan hai vahi jabin vahi ashk hai vahi astin
dil-e-zar tu bhi badal kahin ki jahan ke taur badal gae

tujhe chashm-e-mast pata bhi hai ki shabab garmi-e-bazm hai
tujhe chashm-e-mast khabar bhi hai ki sab abgine pighal gae

mire kaam aa gaiin akhirash yahi kavishen yahi gardishen
baḌhin is qadar miri manzilen ki qadam ke khaar nikal gae
