ranj hai halat-e-safar hal-e-qayam ranj hai
subh-ba-subh ranj hai sham-ba-sham ranj hai

us ki shamim-e-zulf ka kaise ho shukriya ada
jab ki shamim ranj hai jab ki masham ranj hai

said to kya ki said-kar khud bhi nahin ye janta
daana bhi ranj hai yahan yaani ki daam ranj hai

mani-e-javedan-e-jan kuchh bhi nahin magar ziyan
saare kalim hain zubun saara kalam ranj hai

baaba alif miri numud ranj hai aap ke ba-qaul
kya mira naam bhi hai ranj haan tira naam ranj hai

kaasa gadagari ka hai naf-piyala yaar ka
bhuuk hai vo badan tamam vasl tamam ranj hai

jiit ke koi aae tab haar ke koi aae tab
jauhar-e-tegh sharm hai aur niyam ranj hai

dil ne paá¸Œha sabaq tamam buud to hai qalaq tamam
haan mira naam ranj hai haan tira naam ranj hai

paik-e-qaza hai dam-ba-dam 'jaun' qadam qadam shumar
laghzish-e-gam ranj hai husn-e-khiram ranj hai

baaba alif ne shab kaha nashsha-ba-nashsha kar gile
jura-ba-jura ranj hai jam-ba-jam ranj hai

aan pe ho madar kya buud ke rozgar ka
dam hama-dam hai duun ye dam vahm-e-davam ranj hai

razm hai khuun ka hazar koi bahae ya bahe
rustam o zaal hain malal yaani ki saam ranj hai
