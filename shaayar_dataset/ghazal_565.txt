tamam-tar usi khana-kharab jaisa hai
mire lahu ka nasha bhi sharab jaisa hai

naha raha huun main us ke badan ki kirnon men
vo aadmi hai magar mahtab jaisa hai

karun talash javahar to ret haath aae
samundaron ka chalan bhi sarab jaisa hai

jala gaya mujhe apne badan ki ThanDak se
vo jis ka rang dahakte gulab jaisa hai

'qatil' kam-o-dahan apna saath den ki na den
vafa ka zaiqa lekin shabab jaisa hai
