koi hua na ru-kash Tak meri chashm-e-tar se
kya kya na abr aa kar yaan zor zor barse

vahshat se meri yaaro khatir na jama rakhiyo
phir aave ya na aave nau pur uTha jo ghar se

ab juun sarishk un se phirne ki chashm mat rakh
jo khaak men mile hain gir kar tiri nazar se

didar khvah us ke kam hon to shor kam ho
har subh ik qayamat uThti hai us ke dar se

daagh ek ho jila bhi khuun ek ho baha bhi
ab bahs kya hai dil se kya guftugu jigar se

dil kis tarah na khinchen ashar rekhte ke
behtar kya hai main ne us aib ko hunar se

anjam-e-kar bulbul dekha ham apni ankhon
avara the chaman men do chaar TuuTe par se

be-taqati ne dil ki akhir ko maar rakha
aafat hamare ji ki aai hamare ghar se

dilkash ye manzil akhir dekha to aah nikli
sab yaar ja chuke the aae jo ham safar se

avara 'mir' shayad vaan khaak ho gaya hai
yak gard uTh chale hai gaah us ki rahguzar se
