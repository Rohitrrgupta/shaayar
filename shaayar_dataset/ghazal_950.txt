rah-navard-e-bayaban-e-gham sabr kar sabr kar
karvan phir milenge baham sabr kar sabr kar

be-nishan hai safar raat saari paḌi hai magar
aa rahi hai sada dam-ba-dam sabr kar sabr kar

teri fariyad gunjegi dharti se akash tak
koi din aur sah le sitam sabr kar sabr kar

tere qadmon se jagenge ujḌe dilon ke khutan
pa-shikasta ghazal-e-haram sabr kar sabr kar

shahr ujḌe to kya hai kushada zamin-e-khuda
ik naya ghar banaenge ham sabr kar sabr kar

ye mahallat-e-shahi tabahi ke hain muntazir
girne vaale hain un ke alam sabr kar sabr kar

daf bajaenge barg o shajar saf-ba-saf har taraf
khushk miTTi se phuTega nam sabr kar sabr kar

lahlahaengi phir khetiyan karvan karvan
khul ke barsega abr-e-karam sabr kar sabr kar

kyuun paTakta hai sar sang se ji jala Dhang se
dil hi ban jaega khud sanam sabr kar sabr kar

pahle khil jaae dil ka kanval phir likhenge ghazal
koi dam ai sarir-e-qalam sabr kar sabr kar

dard ke taar milne to de honT hilne to de
saari baten karenge raqam sabr kar sabr kar

dekh 'nasir' zamane men koi kisi ka nahin
bhuul ja us ke qaul o qasam sabr kar sabr kar
