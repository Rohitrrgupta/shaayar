na tera qurb na baada hai kya kiya jaae
phir aaj dukh bhi ziyada hai kya kiya jaae

hamen bhi arz-e-tamanna ka Dhab nahin aata
mizaj-e-yar bhi saada hai kya kiya jaae

kuchh apne dost bhi tarkash-ba-dosh phirte hain
kuchh apna dil bhi kushada hai kya kiya jaae

vo mehrban hai magar dil ki hirs bhi kam ho
talab karam se ziyada hai kya kiya jaae

na us se tark-e-taalluq ki baat kar paaen
na hamdami ka irada hai kya kiya jaae

suluk-e-yar se dil Dubne laga hai 'faraz'
magar ye mahfil-e-ada hai kya kiya jaae
