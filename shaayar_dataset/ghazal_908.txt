din guzarte hain jo andesha-o-afkar ke saath
dil dhaḌakta hai magar ranj-e-giran-bar ke saath

sainkaḌon barson pe phaili hain hikayat magar
vaqiye ek se vabasta hain talvar ke saath

yuun to sangini-o-bala-qadi achchhi hai magar
ek saae ka tasavvur bhi hai divar ke saath

ab khala apni hi janib ye safar hai ki yahan
fasle aur baḌhe garmi-e-raftar ke saath

kisi tanha se ajab garmi-e-bazar rahi
ek amboh-e-tamanna tha kharidar ke saath
