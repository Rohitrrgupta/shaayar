rahta hai ik har us sa qadmon ke saath saath
chalta hai dasht dasht-navardon ke saath saath

hathon ka rabt harf-e-khafi se 'ajib hai
hilte hain haath raaz ki baton ke saath saath

uThti hui fasil-e-fughan hadd-e-shahr par
galiyon ki chup qadim makanon ke saath saath

suraj ki aab zahr hai rangon ki aab ko
hai duur tak bukhar sa baghon ke saath saath

'uryan hua hai maah shab-e-abr-o-bad men
jaise safed raushni gharon ke saath saath

aaya huun main 'munir' kisi kaam ke liye
rahta hai ik khayal sa khvabon ke saath saath
