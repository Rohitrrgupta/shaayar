digar-gun hai jahan taron ki gardish tez hai saaqi
dil-e-har-zarra men ghaugha-e-rusta-khez hai saaqi

mata-e-din-o-danish luT gai allah-valon ki
ye kis kafir-ada ka ghamza-e-khun-rez hai saaqi

vahi derina bimari vahi na-mohkami dil ki
ilaaj is ka vahi ab-e-nashat-angez hai saaqi

haram ke dil men soz-e-arzu paida nahin hota
ki paidai tiri ab tak hijab-amez hai saaqi

na uTTha phir koi 'rumi' ajam ke lala-zaron se
vahi ab-o-gil-e-iran vahi tabrez hai saaqi

nahin hai na-umid 'iqbal' apni kisht-e-viran se
zara nam ho to ye miTTi bahut zarkhez hai saaqi

faqir-e-rah ko bakhshe gae asrar-e-sultani
baha meri nava ki daulat-e-parvez hai saaqi
