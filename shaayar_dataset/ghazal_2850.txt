tum se bhi ab to ja chuka huun main
dur-ha-dur aa chuka huun main

ye bahut gham ki baat ho shayad
ab to gham bhi ganva chuka huun main

is guman-e-guman ke aalam men
akhirash kya bhula chuka huun main

ab babar sher ishtiha hai miri
shairon ko to kha chuka huun main

main huun meamar par ye batla duun
shahr ke shahr Dah chuka huun main

haal hai ik ajab faraghat ka
apna har gham mana chuka huun main

log kahte hain main ne jog liya
aur dhuni rama chuka huun main

nahin imla durust 'ghalib' ka
'shefta' ko bata chuka huun main
