ye misraa nahin hai vazifa mira hai
khuda hai mohabbat mohabbat khuda hai

kahun kis tarah main ki vo bevafa hai
mujhe us ki majburiyon ka pata hai

hava ko bahut sar-kashi ka nasha hai
magar ye na bhule diya bhi diya hai

main us se juda huun vo mujh se juda hai
mohabbat ke maron pe fazl-e-khuda hai

nazar men hai jalte makanon ka manzar
chamakte hain jugnu to dil kanpta hai

unhen bhulna ya unhen yaad karna
vo bichhá¸Œe hain jab se yahi mashghala hai

guzarta hai har shakhs chehra chhupae
koi raah men aina rakh gaya hai

baá¸Œi jaan leva hain maazi ki yaden
bhulane ko ji bhi nahin chahta hai

kahan tu 'khumar' aur kahan kufr tauba
tujhe parsaon ne bahka diya hai
