badla ye liya hasrat-e-izhar se ham ne
aghaz kiya apne hi inkar se ham ne

darvaza nahin apne sarokar men shamil
hai rabta rakkha hua divar se ham ne

imkan sa khola hua sahil ki hava par
ummid si bandhi hui us paar se ham ne

apni hi bigaá¸Œi hui surat ke alava
kuchh aur nikala nahin tumar se ham ne

is ka bhi koi faeda pahuncha na kisi ko
asan jo baramad kiya dushvar se ham ne

manzil jo hamari thi kahin rah gai pichhe
ye kaam liya tundi-e-raftar se ham ne

ye dhuup hi thi apni guzargah so rakkha
ik fasla bhi saya-e-ashjar se ham ne

jancha hai kisi aur tariqe se ye sab kuchh
parkha hai kisi apne hi meaar se ham ne

us ki bhi ada ki hai 'zafar' aaj to qimat
jo chiiz kharidi nahin bazar se ham ne
