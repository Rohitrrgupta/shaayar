khamushi achchhi nahin inkar hona chahiye
ye tamasha ab sar-e-bazar hona chahiye

khvab ki tabir par israr hai jin ko abhi
pahle un ko khvab se bedar hona chahiye

Duub kar marna bhi uslub-e-mohabbat ho to ho
vo jo dariya hai to us ko paar hona chahiye

ab vahi karne lage didar se aage ki baat
jo kabhi kahte the bas didar hona chahiye

baat puuri hai adhuri chahiye ai jan-e-jan
kaam asan hai ise dushvar hona chahiye

dosti ke naam par kiije na kyunkar dushmani
kuchh na kuchh akhir tariq-e-kar hona chahiye

jhuuT bola hai to qaaem bhi raho us par 'zafar'
aadmi ko sahab-e-kirdar hona chahiye
