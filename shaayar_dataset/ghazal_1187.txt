us ne sukut-e-shab men bhi apna payam rakh diya
hijr ki raat baam par mah-e-tamam rakh diya

amad-e-dost ki naved ku-e-vafa men aam thi
main ne bhi ik charagh sa dil sar-e-sham rakh diya

shiddat-e-tishnagi men bhi ghairat-e-mai-kashi rahi
us ne jo pher li nazar main ne bhi jaam rakh diya

us ne nazar nazar men hi aise bhale sukhan kahe
main ne to us ke paanv men saara kalam rakh diya

dekho ye mere khvab the dekho ye mere zakhm hain
main ne to sab hisab-e-jan bar-sar-e-am rakh diya

ab ke bahar ne bhi kiin aisi shararten ki bas
kabk-e-dari ki chaal men tera khiram rakh diya

jo bhi mila usi ka dil halqa-ba-gosh-e-yar tha
us ne to saare shahr ko kar ke ghulam rakh diya

aur 'faraz' chahiyen kitni mohabbaten tujhe
maaon ne tere naam par bachchon ka naam rakh diya
