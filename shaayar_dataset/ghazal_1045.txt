kya hua husn hai ham-safar ya nahin
ishq manzil hi manzil hai rasta nahin

do parinde uḌe aankh nam ho gai
aaj samjha ki main tujh ko bhula nahin

tark-e-mai ko abhi din hi kitne hue
kuchh kaha mai ko zahid to achchha nahin

har nazar meri ban jaati zanjir-e-pa
us ne jaate hue muḌ ke dekha nahin

chhoḌ bhi de mira saath ai zindagi
mujh ko tujh se nadamat hai shikva nahin

tu ne tauba to kar li magar ai 'khumar'
tujh ko rahmat pe shayad bharosa nahin
