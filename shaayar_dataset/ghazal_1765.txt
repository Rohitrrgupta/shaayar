ishq ne ham ko junun-asar aisa kar diya
basta-e-sahil bhi rakkha aur dariya kar diya

is gulistan-e-guman men ham bhi the manind-e-khvab
garmi-e-andesha ne ham ko bhi sahra kar diya

dida-e-khush-bin ki ye eajaz-farmai to dekh
kaise mubham khal-o-khat ko ek chehra kar diya

ye jahan pinhan tha ik be-manzari ki khaak men
ham ne chashm-e-shauq se dekha to duniya kar diya

ruashni-e-taba ne raushan kiya hai ik jahan
aur mujhe is aina-khane men tanha kar diya

jab kabhi shab-zad lamhe gherne aae hamen
ham ne sham-e-jan jalai aur savera kar diya

ye karamat bhi ajab us ki masihai men hai
jo ba-zahir bhar diya vo zakhm gahra kar diya

muntazir tha vaqt so ham ne ba-andaz-e-sukhan
aarzu ka ik jahan-e-taza paida kar diya
