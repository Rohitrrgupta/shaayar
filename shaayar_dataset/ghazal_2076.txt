lapaT vo zulf ki jan-bakhsh aur vo pyari raat
basar hui kabhi aisi bhi saari saari raat

kahan vo bistar-e-diba hasir-e-kohna kahan
kuja amiron ki raten kahan hamari raat

firaq-e-yad men guzra hai jaise saara din
yuun hi kaTegi ba-sad ah-o-be-qarari raat

udaas shaam se baiThe hain charagar saare
zarur hai tire bimar-e-gham pe bhari raat

sahar ke pahle hi ai 'shad' so rahunga main
sata ke mujh ko uThaegi sharmsari raat
