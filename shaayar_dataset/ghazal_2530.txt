kisi nai tarha ki ravani men ja raha tha
charagh tha koi aur paani men ja raha tha

ruka hua tha vo qafila to magar abhi tak
ghubar apni hi be-karani men ja raha tha

mujhe khabar thi vo kya karega suluk mujh se
so main ba-zahir to khush-gumani men ja raha tha

main tangi-e-dil se khush nahin tha isi sabab se
makan se bahar ki la-makani men ja raha tha

tum apni masti men aan Takrae mujh se yak-dam
idhar se main bhi to be-dhyani men ja raha tha

tiri rukavaT se bhi mire paanv kaise rukte
ki main kisi aur sar-girani men ja raha tha

mire liye ajnabi tha sailab-e-khvab men vo
jo lafz chup-chap mauj-e-maani men ja raha tha

sukhan se bimar kyuun na hota main akhir apne
ki lutf saara to khush-bayani men ja raha tha

'zafar' mire khvab vaqt-e-akhir bhi taza-dam the
ye lag raha tha ki main javani men ja raha tha
