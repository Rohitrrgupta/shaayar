ab kya sochen kya halat the kis karan ye zahr piya hai
ham ne us ke shahr ko chhoḌa aur ankhon ko muund liya hai

apna ye sheva to nahin tha apne gham auron ko saunpen
khud to jagte ya sote hain us ko kyuun be-khvab kiya hai

khilqat ke avaze bhi the band us ke darvaze bhi the
phir bhi us kuche se guzre phir bhi us ka naam liya hai

hijr ki rut jan-leva thi par ghalat sabhi andaze nikle
taaza rifaqat ke mausam tak main bhi jiya huun vo bhi jiya hai

ek 'faraz' tumhin tanha ho jo ab tak dukh ke rasiya ho
varna aksar dil valon ne dard ka rasta chhoḌ diya hai
