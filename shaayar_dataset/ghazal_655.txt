kaise hangama-e-fursat men mile hain tujh se
ham bhare shahr ki khalvat men mile hain tujh se

saae se saaya guzarta hua mahsus hua
ik ajab khvab ki hairat men mile hain tujh se

itna shaffaf nahin hai abhi aks-e-dil-o-jan
aaine gard-e-masafat men mile hain tujh se

is qadar tang nahin vusat-e-sahra-e-jahan
ham to ik aur hi vahshat men mile hain tujh se

juz gham-e-'ishq koi kaam nahin hai so ai husn
jab mile ik nai halat men mile hain tujh se

vaqt ka sail-e-ravan rok hi lenge shayad
vo jo phir milne ki hasrat men mile hain tujh se

itna khush-fahm na ho apni pazirai par
ham kisi aur mohabbat men mile hain tujh se

yaad ka zakhm bhi ham tujh ko nahin de sakte
dekh kis alam-e-ghurbat men mile hain tujh se

ab agar lauT ke aae to zara Thahrenge
ham musafir hain so ujlat men mile hain tujh se
