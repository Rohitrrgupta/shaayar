mere gham ko jo apna batate rahe
vaqt paḌne pe hathon se jaate rahe

barishen aaiin aur faisla kar gaiin
log TuuTi chhaten azmate rahe

ankhen manzar huiin kaan naghma hue
ghar ke andaz hi ghar se jaate rahe

shaam aai to bichhḌe hue ham-safar
ansuon se in ankhon men aate rahe

nanhe bachchon ne chhu bhi liya chand ko
buḌhe baaba kahani sunate rahe

duur tak haath men koi patthar na tha
phir bhi ham jaane kyuun sar bachate rahe

shairi zahr thi kya karen ai 'vasim'
log piite rahe ham pilate rahe
