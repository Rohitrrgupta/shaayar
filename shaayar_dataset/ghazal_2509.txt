suna hai log use aankh bhar ke dekhte hain
so us ke shahr men kuchh din Thahar ke dekhte hain

suna hai rabt hai us ko kharab-halon se
so apne aap ko barbad kar ke dekhte hain

suna hai dard ki gahak hai chashm-e-naz us ki
so ham bhi us ki gali se guzar ke dekhte hain

suna hai us ko bhi hai sher o shairi se shaghaf
so ham bhi moajize apne hunar ke dekhte hain

suna hai bole to baton se phuul jhaá¸Œte hain
ye baat hai to chalo baat kar ke dekhte hain

suna hai raat use chand takta rahta hai
sitare bam-e-falak se utar ke dekhte hain

suna hai din ko use titliyan satati hain
suna hai raat ko jugnu Thahar ke dekhte hain

suna hai hashr hain us ki ghazal si ankhen
suna hai us ko hiran dasht bhar ke dekhte hain

suna hai raat se baá¸Œh kar hain kakulen us ki
suna hai shaam ko saae guzar ke dekhte hain

suna hai us ki siyah-chashmagi qayamat hai
so us ko surma-farosh aah bhar ke dekhte hain

suna hai us ke labon se gulab jalte hain
so ham bahar pe ilzam dhar ke dekhte hain

suna hai aaina timsal hai jabin us ki
jo saada dil hain use ban-sanvar ke dekhte hain

suna hai jab se hamail hain us ki gardan men
mizaj aur hi laal o guhar ke dekhte hain

suna hai chashm-e-tasavvur se dasht-e-imkan men
palang zaviye us ki kamar ke dekhte hain

suna hai us ke badan ki tarash aisi hai
ki phuul apni qabaen katar ke dekhte hain
