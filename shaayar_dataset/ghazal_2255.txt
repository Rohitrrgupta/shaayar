vo miri dost vo hamdard vo gham-khvar ankhen
ek maasum mohabbat ki gunahgar ankhen

tirchhi nazron men vo uljhi hui suraj ki kiran
apne duzdida isharon men giraftar ankhen

jumbish-e-abru-o-mizhgan kai khunuk saae men
kaifiyat dil ki sunati hui ek ek nigah

be-zaban ho ke bhi vo mail-e-guftar ankhen
mausam-e-gul men vo uḌte hue bhaunron ki tarah

ghuncha-e-dil pe vo karti hui yalghar ankhen
kabhi chhalki hui sharbat ke kaToron ki tarah

aur kabhi zahr men Duubi hui talvar ankhen
kabhi Thahri hui yakh-basta ghamon ki jhilen

kabhi sahma hua simTa hua ik pyaar ankhen
kabhi jhukte hue badal kabhi girti bijli

kabhi uThti hui amada-e-paikar ankhen
nok-e-abru men kabhi talkhi-e-inkar liye

kabhi ghole hue shirini-e-iqrar ankhen
aanch men apni javani ki sulagti chitvan

shabnam-e-ashk men dhoi hui gulnar ankhen
husn ke chand se mukhḌe pe chamakte taare

haae ankhen vo harif-e-lab-o-rukhsar ankhen
apne pindar-e-javani ki parastar ankhen

ruuh ko rog mohabbat ka laga deti hain
sehat-e-dil jo ata karti hain bimar ankhen

sehn-e-zindan men hai phir raat ke taron ka hujum
shama ki tarah farozan sar-e-divar ankhen
