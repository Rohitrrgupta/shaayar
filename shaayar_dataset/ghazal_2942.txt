kaha takhliq-e-fan bole bahut dushvar to hogi
kaha makhluq bole bais-e-azar to hogi

kaha: ham kya karen is ahd-e-na-pursan men kuchh kahiye
vo bole koi akhir surat-e-izhar to hogi

kaha: ham apni marzi se safar bhi kar nahin sakte
vo bole har qadam par ik nai divar to hogi

kaha: ankhen nahin is gham men binai bhi jaati hai
vo bole hijr ki shab hai zara dushvar to hogi

kaha: jalta hai dil bole ise jalne diya jaae
andhere men kisi ko raushni darkar to hogi

kaha: ye kucha-gardi aur kitni der tak akhir
vo bole ishq men miTTi tumhari khvar to hogi
