ye misraa kaash naqsh-e-har-dar-o-divar ho jaae
jise jiina ho marne ke liye tayyar ho jaae

vahi mai-khvar hai jo is tarah mai-khvar ho jaae
ki shisha toá¸Œ de aur be-piye sarshar ho jaae

dil-e-insan agar shaista-e-asrar ho jaae
lab-e-khamosh-fitrat hi lab-e-guftar ho jaae

har ik be-kar si hasti ba-ru-e-kar ho jaae
junun ki ruh-e-khvabida agar bedar ho jaae

suna hai hashr men har aankh use be-parda dekhegi
mujhe Dar hai na tauhin-e-jamal-e-yar ho jaae

harim-e-naz men us ki rasai ho to kyunkar ho
ki jo asuda zer-e-saya-e-divar ho jaae

maaz-allah us ki vardat-e-gham maaz-allah
chaman jis ka vatan ho aur chaman-be-zar ho jaae

yahi hai zindagi to zindagi se khud-kushi achchhi
ki insan alam-e-insaniyat par baar ho jaae

ik aisi shaan paida kar ki batil tharthara uTThe
nazar talvar ban jaae nafas jhankar ho jaae

ye roz o shab ye subh o shaam ye basti ye virana
sabhi bedar hain insan agar bedar ho jaae
