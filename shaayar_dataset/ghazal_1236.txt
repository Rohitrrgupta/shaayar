kya kahun dil mail-e-zulf-e-dota kyunkar hua
ye bhala changa giraftar-e-bala kyunkar hua

jin ko mehrab-e-ibadat ho kham-e-abru-e-yar
un ka kaabe men kaho sajda ada kyunkar hua

dida-e-hairan hamara tha tumhare zer-e-pa
ham ko hairat hai ki paida naqsh-e-pa kyunkar hua

nama-bar khat de ke us nau-khat ko tu ne kya kaha
kya khata tujh se hui aur vo khafa kyunkar hua

khaksari kya ajab khove agar dil ka ghubar
khaak se dekho ki aina safa kyunkar hua

jin ko yaktai ka daava tha vo misl-e-aina
un ko hairat hai ki paida dusra kyunkar hua

tere danton ke tasavvur se na tha gar ab-dar
jo baha aansu vo durr-e-be-baha kyunkar hua

jo na hona tha hua ham par tumhare ishq men
tum ne itna bhi na puchha kya hua kyunkar hua

vo to hai na-ashna mashhur aalam men 'zafar'
par khuda jaane vo tujh se ashna kyunkar hua
