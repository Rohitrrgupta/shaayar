koi dam bhi main kab andar raha huun
liye hain saans aur bahar raha huun

dhuen men saans hain sanson men pal hain
main raushan-dan tak bas mar raha huun

fana har dam mujhe ginti rahi hai
main ik dam ka tha aur din bhar raha huun

zara ik saans roka to laga yuun
ki itni der apne ghar raha huun

ba-juz apne mayassar hai mujhe kya
so khud se apni jeben bhar raha huun

hamesha zakhm pahunche hain mujhi ko
hamesha main pas-e-lashkar raha huun

liTa de niind ke bistar pe ai raat
main din bhar apni palkon par raha huun
