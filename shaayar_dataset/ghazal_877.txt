dushman ki dosti hai ab ahl-e-vatan ke saath
hai ab khizan chaman men nae pairahan ke saath

sar par hava-e-zulm chale sau jatan ke saath
apni kulah kaj hai usi bankpan ke saath

kis ne kaha ki TuuT gaya khanjar-e-farang
siine pe zakhm-e-nau bhi hai dagh-e-kuhan ke saath

jhonke jo lag rahe hain nasim-e-bahar ke
jumbish men hai qafas bhi asir-e-chaman ke saath

'majruh' qafile ki mire dastan ye hai
rahbar ne mil ke luuT liya rahzan ke saath
