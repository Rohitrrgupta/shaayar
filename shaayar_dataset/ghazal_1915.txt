sham-e-gham yaad hai kab shama jali yaad nahin
kab vo rukhsat hue kab raat Dhali yaad nahin

dil se bahte hue paani ki sada guzri thi
kab dhundlaka hua kab naav chali yaad nahin

ThanDe mausam men pukara koi ham aate hain
jis men ham khel rahe the vo gali yaad nahin

in mazafat men chhup chhup ke hava chalti thi
kaise khilti thi mohabbat ki kali yaad nahin

jism-o-jan Duub gae khvab-e-faramoshi men
ab koi baat buri ho ki bhali yaad nahin
