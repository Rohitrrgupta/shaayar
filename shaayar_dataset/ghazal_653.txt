na hasil hua sabr-o-aram dil ka
na nikla kabhi tum se kuchh kaam dil ka

mohabbat ka nashsha rahe kyuun na har-dam
bhara hai mai-e-ishq se jaam dil ka

phansaya to ankhon ne dam-e-bala men
magar ishq men ho gaya naam dil ka

hua khvab rusva ye ishq-e-butan men
khuda hi hai ab mere badnam dil ka

ye banki adaen ye tirchhi nigahen
yahi le gaiin sabr-o-aram dil ka

dhuan pahle uThta tha aghaz tha vo
hua khaak ab ye hai anjam dil ka

jab aghaz-e-ulfat hi men jal raha hai
to kya khaak batlaun anjam dil ka

khuda ke liye pher do mujh ko sahab
jo sarkar men kuchh na ho kaam dil ka

pas-e-marg un par khula hal-e-ulfat
gai le ke ruuh apni paigham dil ka

taá¸Œapta hua yuun na paaya hamesha
kahun kya main aghaz-o-anjam dil ka

dil us be-vafa ko jo dete ho 'akbar'
to kuchh soch lo pahle anjam dil ka
