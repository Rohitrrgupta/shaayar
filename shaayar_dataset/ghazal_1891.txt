hamari tarah koi dusra hua bhi nahin
vo dard dil men rakha hai jo la-dava bhi nahin

hamara dard ajab marhale men hai ki jahan
vo be-sukhan bhi nahin aur lab-kusha bhi nahin

usi ko dekhti rahti hai chashm-e-shauq mudam
jo gham abhi sar-e-shakh-e-alam khula bhi nahin

ajiib tarah se raushan hui hai khalvat-e-gham
ki raushni hai bahut aur diya jala bhi nahin

ye dasht-e-shauq bahut afiyat-gazida hai
ki ab yahan pe to imkan-e-naqsh-e-pa bhi nahin

guzar hai kaisi fazaon se aaj tair-e-ishq
ki zer-e-bazu-e-parvaz ab khala bhi nahin

main aise shakhs ko zindon men kya shumar karun
jo sochta bhi nahin khvab dekhta bhi nahin

ye ishq khaak hi hone ka naam tha so hamen
sila mila bhi bahut aur sila mila bhi nahin

ye asr-e-nau ki chitaon men aag kaisi hai
ki ruuh raakh hui aur badan jala bhi nahin

tamam umr ajab vaza-dariyon men kaTi
use aziiz rakha jo hamara tha bhi nahin
