tire raston se jabhi guzar nahin kar raha
ki men apni umr abhi basar nahin kar raha

koi baat hai jo hai darmiyan main ruki hui
koi kaam hai jo main rat-bhar nahin kar raha

hai koi khabar jo chhipae baiTha huun khalq se
koi khvab hai jise dar-ba-dar nahin kar raha

tiri baat koi bhi manta nahin shahr men
to mira kaha bhi kahin asar nahin kar raha

kahin mere gird-o-navah men koi shai nahin
main kisi taraf bhi abhi nazar nahin kar raha

koi shakh hai jise barg-o-bar nahin mile
koi shaam hai jise main shajar nahin kar raha

koi is pe ghaur agar kare bhi to kis liye
ye sukhan main aap bhi soch kar nahin kar raha

abhi meri apni samajh men bhi nahin aa rahi
main jabhi to baat ko mukhtasar nahin kar raha

ye main apne aib jo kar raha huun ayaan 'zafar'
to dar-asl ye bhi koi hunar nahin kar raha
