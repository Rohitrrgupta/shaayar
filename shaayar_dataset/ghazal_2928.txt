jaise yad-e-imbisat-o-gham shakebai ke baad
der tak rote rahe ham bazm-arai ke baad

ai sarisht-e-shauq ab napaid ho kar dekh le
aur kya hona hai is hone ki rusvai ke baad

is qadar saffak kab thi vaqt ki be-manzari
kor-chashmi se bhi baá¸Œh kar dukh hain binai ke baad

khud ko pa lene ki hasrat men bahut rusva hue
kuchh siva rusvaiyan hain ab shanasai ke baad

be-masafat ik safar dar-pesh rahna chahiye
sochte hain umr bhar ki jada-paimai ke baad

kal main khud se silsila-dar-silsila milta raha
alam-e-tanhai jaise dasht-e-tanhai ke baad

hai vahi sahra magar shadab kitna ho gaya
rah-navardan-e-junun ki abla-pai ke baad

dil men ab pahli si vo gunjaishen baaqi nahin
pahle ik dalan aa jaana tha angnai ke baad
