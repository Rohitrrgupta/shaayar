mujhe vo kunj-e-tanhai se akhir kab nikalega
akele-pan ka ye ehsas mujh ko maar Dalega

kisi ko kya paḌi hai meri khatir khud ko zahmat de
pareshan hain sabhi kaise koi mujh ko sambhalega

abhi tarikh naami ek jadugar ko aana hai
jo zinda shahr aur ajsam ko patthar men Dhalega

bas agle moḌ par manzil tiri aane hi vaali hai
mire ai ham-safar tu kitna mera dukh baTa lega

sharik-e-ranj kya karna use taklif kya deni
ki jitni der baiThega vahi baten nikalega

riha kar de qafas ki qaid se ghayal parinde ko
kisi ke dard ko is dil men kitne saal palega
