idhar aa kar shikar-afgan hamara
mushabbak kar gaya hai tan hamara

gareban se raha kotah to phir hai
hamare haath men daman hamara

gae jon shama us majlis men jitne
sabhon par haal hai raushan hamara

bala jis chashm ko kahte hain mardum
vo hai ain-e-bala maskan hamara

hua rone se raz-e-dosti faash
hamara girya tha dushman hamara

bahut chaha tha abr-e-tar ne lekin
na minnat-kash hua gulshan hamara

chaman men ham bhi zanjiri rahe hain
suna hoga kabhu shevan hamara

kiya tha rekhta parda-sukhan ka
so Thahra hai yahi ab fan hamara

na bahke mai-kade men 'mir' kyunkar
giro sau ja hai pairahan hamara
