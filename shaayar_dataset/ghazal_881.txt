apni marzi se kahan apne safar ke ham hain
rukh havaon ka jidhar ka hai udhar ke ham hain

pahle har chiiz thi apni magar ab lagta hai
apne hi ghar men kisi dusre ghar ke ham hain

vaqt ke saath hai miTTi ka safar sadiyon se
kis ko maalum kahan ke hain kidhar ke ham hain

chalte rahte hain ki chalna hai musafir ka nasib
sochte rahte hain kis rahguzar ke ham hain

ham vahan hain jahan kuchh bhi nahin rasta na dayar
apne hi khoe hue shaam o sahar ke ham hain

gintiyon men hi gine jaate hain har daur men ham
har qalamkar ki be-nam khabar ke ham hain
