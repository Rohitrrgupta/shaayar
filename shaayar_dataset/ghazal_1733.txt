adhon ki taraf se kabhi paunon ki taraf se
avaze kase jaate hain baunon ki taraf se

hairat se sabhi khak-zada dekh rahe hain
har roz zamin ghaTti hai konon ki taraf se

ankhon men liye phirte hain is dar-badari men
kuchh TuuTe hue khvab khilaunon ki taraf se

phir koi asa de ki vo phunkarte nikle
phir azhdahe firaun ke Tonon ki taraf se

tu vahm-o-guman se bhi pare deta hai sab ko
ho jaata hai pal bhar men na honon ki taraf se

baton ka koi silsila jaari ho kisi taur
khamoshi hi khamoshi hai donon ki taraf se

phir baad men darvaza dikha dete hain 'adil'
pahle vo uThate hain bichhaunon ki taraf se
