manzur thi ye shakl tajalli ko nuur ki
qismat khuli tire qad-o-rukh se zuhur ki

ik khun-chakan kafan men karoḌon banao hain
paḌti hai aankh tere shahidon pe huur ki

vaaiz na tum piyo na kisi ko pila sako
kya baat hai tumhari sharab-e-tahur ki

laḌta hai mujh se hashr men qatil ki kyuun uTha
goya abhi suni nahin avaz suur ki

aamad bahar ki hai jo bulbul hai naghma-sanj
uḌti si ik khabar hai zabani tuyur ki

go vaan nahin pa vaan ke nikale hue to hain
kaabe se in buton ko bhi nisbat hai duur ki

kya farz hai ki sab ko mile ek sa javab
aao na ham bhi sair karen koh-e-tur ki

garmi sahi kalam men lekin na is qadar
ki jis se baat us ne shikayat zarur ki

'ghalib' gar is safar men mujhe saath le chalen
haj ka savab nazr karunga huzur ki
