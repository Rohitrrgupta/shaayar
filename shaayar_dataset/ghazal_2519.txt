manzar sameT laae hain jo tere gaanv ke
ninden chura rahe hain vo jhonke havaon ke

teri gali se chand ziyada hasin nahin
kahte sune gae hain musafir khalaon ke

pal bhar ko teri yaad men dhaḌka tha dil mira
ab duur tak bhanvar se paḌe hain sadaon ke

dad-e-safar mili hai kise rah-e-shauq men
ham ne miTa diye hain nishan apne paanv ke

jab tak na koi aas thi ye pyaas bhi na thi
bechain kar gae hamen saae ghaTaon ke

ham ne liya hai jab bhi kisi rahzan ka naam
chehre utar utar gae kuchh rahnumaon ke

uglega aftab kuchh aisi bala ki dhuup
rah jaenge zamin pe kuchh daagh chhanv ke
