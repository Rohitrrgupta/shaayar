gham ki barish ne bhi tere naqsh ko dhoya nahin
tu ne mujh ko kho diya main ne tujhe khoya nahin

niind ka halka gulabi sa khumar ankhon men tha
yuun laga jaise vo shab ko der tak soya nahin

har taraf divar-o-dar aur un men ankhon ke hujum
kah sake jo dil ki halat vo lab-e-goya nahin

jurm aadam ne kiya aur nasl-e-adam ko saza
kaTta huun zindagi bhar main ne jo boya nahin

janta huun ek aise shakhs ko main bhi 'munir'
gham se patthar ho gaya lekin kabhi roya nahin
