gaate hue peḌon ki khunuk chhanv se aage nikal aae
ham dhuup men jalne ko tire gaanv se aage nikal aae

aisa bhi to mumkin hai mile be-talab ik muzhda-e-manzil
ham apni duaon se tamannaon se aage nikal aae

kahte hain ki jismon ko ik ruh-e-muqaddas ki dua hai
vo jism ki jo apne thake paanv se aage nikal aae

thoḌa sa bhi jin logon ko irfan-e-mazahib tha vo bach kar
kaabon se shivalon se kalisaon se aage nikal aae

the ham bhi gunahgar par ik zahid makkar ki zid
bazar men bikti hui salmaon se aage nikal aae

shahron ke makinon se mili jab hamen vahshat ki zamanat
ham si ke garebanon ko sahraon se aage nikal aae

banti rahi ik duniya 'qatil' apni kharidar magar ham
yusuf na bane aur zulekhaon se aage nikal aae
