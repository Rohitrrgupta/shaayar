larzish-e-parda-e-izhar ka matlab kya hai
hai ye divar to divar ka matlab kya hai

jis ka inkar hatheli pe liye phirta huun
janta hi nahin inkar ka matlab kya hai

ek baar us ne agar de hi diya saaf javab
phir usi baat pe israr ka matlab kya hai

bechna kuchh nahin is ne to kharidar hain kyuun
akhir is garmi-e-bazar ka matlab kya hai

us ki rahon men bikhar jaae ye khakistar-e-chashm
aur apne liye didar ka matlab kya hai

rabt baaqi nahin alfaz o maani men 'zafar'
kya kahen us se ki is pyaar ka matlab kya hai
