kar-e-khulus-e-yar ka mujh ko yaqin aa gaya
itna shadid vaar tha mujh ko yaqin aa gaya

bas yunhi kuchh guman sa tha koi pas-e-sukhan bhi hai
dard jo lab-kusha hua mujh ko yaqin aa gaya

phir vo hava ka qahqaha kaan men gunjne laga
aur bhi ik diya bujha mujh ko yaqin aa gaya

daera-var tha safar ishq-e-junun-sifat ka
hijr-o-visal kuchh na tha mujh ko yaqin aa gaya

ab mira dard bujh gaya ab mira zakhm bhar chala
phir vahi dost aaega mujh ko yaqin aa gaya
