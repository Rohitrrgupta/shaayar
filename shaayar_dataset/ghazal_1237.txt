tu ne jise banaya us ko bigaḌ Daala
ai charkh main ne apni ‘arzi ko phaaḌ Daala

barbad kya ajal ne mujh ko kiya ye kahiye
ruh-e-ravan ne apne daman ko jhaaḌ Daala

dastar-o-pairahan gum aur jeb-o-kisa khali
tahzib-e-maghribi ne ham ko chithaḌ Daala

buniyad-e-din hava-e-duniya ne munhadim ki
tufan ne shajar ko jaḌ se ukhaḌ Daala

achchha mila natija mujh ko murasalat ka
qasid ko qatl kar ke naame ko phaaḌ Daala
