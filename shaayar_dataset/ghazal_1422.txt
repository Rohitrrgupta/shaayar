thakna bhi lazmi tha kuchh kaam karte karte
kuchh aur thak gaya huun aram karte karte

andar sab aa gaya hai bahar ka bhi andhera
khud raat ho gaya huun main shaam karte karte

ye umr thi hi aisi jaisi guzar di hai
badnam hote hote badnam karte karte

phansta nahin parinda hai bhi isi faza men
tang aa gaya huun dil ko yuun daam karte karte

kuchh be-khabar nahin the jo jante hain mujh ko
main kuuch kar raha tha bisram karte karte

sar se guzar gaya hai paani to zor karta
sab rok rukte rukte sab thaam karte karte

kis ke tavaf men the aur ye din aa gae hain
kya khaak thi ki jis ko ehram karte karte

jis moá¸Œ se chale the pahunche hain phir vahin par
ik raegan safar ko anjam karte karte

akhir 'zafar' hua huun manzar se khud hi ghaeb
uslub-e-khas apna main aam karte karte
