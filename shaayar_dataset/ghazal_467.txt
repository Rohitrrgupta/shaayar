tariq-e-ishq men mujh ko koi kamil nahin milta
gae farhad o majnun ab kisi se dil nahin milta

bhari hai anjuman lekin kisi se dil nahin milta
hamin men aa gaya kuchh naqs ya kamil nahin milta

purani raushni men aur nai men farq itna hai
use kashti nahin milti ise sahil nahin milta

pahunchna daad ko mazlum ka mushkil hi hota hai
kabhi qaazi nahin milte kabhi qatil nahin milta

harifon par khazane hain khule yaan hijr-e-gesu hai
vahan pe bil hai aur yaan saanp ka bhi bil nahin milta

ye husn o ishq hi ka kaam hai shubah karen kis par
mizaj un ka nahin milta hamara dil nahin milta

chhupa hai siina o rukh dil-sitan hathon se karvaT men
mujhe sote men bhi vo husn se ghafil nahin milta

havas-o-hosh gum hain bahr-e-irfan-e-ilahi men
yahi dariya hai jis men mauj ko sahil nahin milta

kitab-e-dil mujhe kaafi hai 'akbar' dars-e-hikmat ko
main spencer se mustaghni huun mujh se mil nahin milta
