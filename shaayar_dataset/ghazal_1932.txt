ham paḌh rahe the khvab ke purzon ko joḌ ke
andhi ne ye tilism bhi rakh Daala toḌ ke

aghaz kyuun kiya tha safar in khalaon ka
pachhta rahe ho sabz zaminon ko chhoḌ ke

ik buund zahr ke liye phaila rahe ho haath
dekho kabhi khud apne badan ko nichoḌ ke

kuchh bhi nahin jo khvab ki surat dikhai de
koi nahin jo ham ko jagae jhinjhoḌ ke

in paniyon se koi salamat nahin gaya
hai vaqt ab bhi kashtiyan le jaao moḌ ke
