saya-e-zulf siyah-fam kahan tak pahunche
jaane ye silsila-e-sham kahan tak pahunche

duur ufuq paar sahi pa to liya hai tujh ko
dekh ham le ke tira naam kahan tak pahunche

ye sisakti hui raten ye bilakte manzar
ham bhi ai saya-e-gulfam kahan tak pahunche

na kahin saya-e-gul hai na kahin zikr-e-habib
aur ab gardish-e-ayyam kahan tak pahunche

ham to rusva the magar un ki nazar bhi na bachi
ham pe aae hue ilzam kahan tak pahunche

mutmain garmi-e-ehsas-e-jafa se bhi nahin
dil ko pahunche bhi to aram kahan tak pahunche

un ki ankhon ko diye the jo miri ankhon ne
kis se puchhun ki vo paigham kahan tak pahunche
