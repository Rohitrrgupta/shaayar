dil ishq ka hamesha harif-e-nabard tha
ab jis jagah ki daagh hai yaan aage dard tha

ik gard-e-rah tha pai-e-mahmil tamam raah
kis ka ghubar tha ki ye dumbala gard tha

dil ki shikastagi ne Darae rakha hamen
vaan chiin jabin par aai ki yaan rang zard tha

manind-e-harf safha-e-hasti se uTh gaya
dil bhi mira jarida-e-alam men fard tha

tha pushta reg-e-bad ye ik vaqt karvan
ye gard-bad koi bayaban navard tha

guzri mudam us ki javanan-e-mast men
pir-e-mughan bhi turfa koi piir mard tha

ashiq hain ham to 'mir' ke bhi zabt-e-ishq ke
dil jal gaya tha aur nafas lab pe sard tha
