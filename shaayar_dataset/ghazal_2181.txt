jab apne e'tiqad ke mehvar se haT gaya
main reza reza ho ke harifon men baT gaya

dushman ke tan pe gaaḌ diya main ne apna sar
maidan-e-kar-zar ka pansa palaT gaya

thoḌi si aur zakhm ko gahrai mil gai
thoḌa sa aur dard ka ehsas ghaT gaya

darpesh ab nahin tira gham kaise maan luun
kaisa tha vo pahaḌ jo raste se haT gaya

apne qarib pa ke moattar si ahaTen
main bar-ha sanakti hava se lipaT gaya

jo bhi mila safar men kisi peḌ ke tale
aaseb ban ke mujh se vo saaya chimaT gaya

luTte hue avaam ke ghar-bar dekh kar
ai shahryar tera kaleja na phaT gaya

rakkhega khaak rabt vo is kaenat se
jo zarra apni zaat ke andar simaT gaya

choron ka ehtisab na ab tak hua 'qatil'
jo haath be-qusur tha vo haath kaT gaya
