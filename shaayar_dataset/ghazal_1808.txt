sitam ki rasmen bahut thiin lekin na thi tiri anjuman se pahle
saza khata-e-nazar se pahle itaab jurm-e-sukhan se pahle

jo chal sako to chalo ki rah-e-vafa bahut mukhtasar hui hai
maqam hai ab koi na manzil faraz-e-dar-o-rasan se pahle

nahin rahi ab junun ki zanjir par vo pahli ijara-dari
giraft karte hain karne vaale khirad pe divana-pan se pahle

kare koi tegh ka nazara ab un ko ye bhi nahin gavara
ba-zid hai qatil ki jan-e-bismil figar ho jism o tan se pahle

ghurur-e-sarv-o-saman se kah do ki phir vahi tajdar honge
jo khar-o-khas vali-e-chaman the uruj-e-sarv-o-suman se pahle

idhar taqaze hain maslahat ke udhar taqaza-e-dard-e-dil hai
zaban sambhalen ki dil sambhalen asiir zikr-e-vatan se pahle
