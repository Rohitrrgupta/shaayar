sab pe tu mehrban hai pyare
kuchh hamara bhi dhyan hai pyare

aa ki tujh bin bahut dinon se ye dil
ek suuna makan hai pyare

tu jahan naaz se qadam rakh de
vo zamin asman hai pyare

mukhtasar hai ye shauq ki rudad
har nafas dastan hai pyare

apne ji men zara to kar insaf
kab se na-mehrban hai pyare

sabr TuuTe hue dilon ka na le
tu yunhi dhaan paan hai pyare

ham se jo ho saka so kar guzre
ab tira imtihan hai pyare

mujh men tujh men to koi farq nahin
ishq kyuun darmiyan hai pyare

kya kahe hal-e-dil gharib 'jigar'
TuuTi phuTi zaban hai pyare
