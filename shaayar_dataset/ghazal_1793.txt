khaak bhi uḌ rahi hai raston men
amad-e-subh ka saman bhi hai

rang bhi uḌ raha hai phulon ka
ghunche ghunche sharar-fishan bhi hai

os bhi hai kahin kahin larzan
bazm-e-anjum dhuan dhuan bhi hai

kuchh to mausam bhi hai khayal-angez
kuchh tabiat miri ravan bhi hai

kuchh tira husn bhi hai hosh-ruba
kuchh miri shokhi-e-bayan bhi hai

har nafas shauq bhi hai manzil ka
har qadam yad-e-raftagan bhi hai

vajh-e-taskin bhi hai khayal us ka
had se baḌh jaae to giran bhi hai

zindagi jis ke dam se hai 'nasir'
yaad us ki azab-e-jan bhi hai
