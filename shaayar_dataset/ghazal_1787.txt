dekhun huun yuun main us sitam-ijad ki taraf
juun said vaqt zabah ke sayyad ki taraf

ne daana ham qayas kiya ne lihaz-e-dam
dhans gae qafas men dekh ke sayyad ki taraf

sabit na hove khuun mira roz-e-baz-purs
bolenge ahl-e-hashr so jallad ki taraf

patthar ki lekh tha sukhan us ka hazar haif
boli zaban-e-tesha na farhad ki taraf

turra ke tere vaste sad-chob-e-shan-a-dar
qumri gai hai kaTne shamshad ki taraf

'sauda' tu is ghazal ko ghazal-dar-ghazal hi kah
hona hai tujh ko 'mir' se ustad ki taraf
