tiri rahmaton ke dayar men tire badalon ko pata nahin
abhi aag sard hui nahin abhi ik alaav jala nahin

miri bazm-e-dil to ujaḌ chuki mira farsh-e-jan to simaT chuka
sabhi ja chuke mire ham-nashin magar ek shakhs gaya nahin

dar-o-bam sab ne saja liye sabhi raushni men naha liye
miri ungliyan bhi jhulas gaiin magar ik charagh jala nahin

gham-e-zindagi tiri raah men shab-e-arzu tiri chaah men
jo ujaḌ gaya vo basa nahin jo bichhaḌ gaya vo mila nahin

jo dil-o-nazar ka surur tha mire paas rah ke bhi duur tha
vahi ek gulab umiid ka miri shakh-e-jan pe khila nahin

pas-e-karvan sar-e-rahguzar main shikasta-pa huun to is liye
ki qadam to sab se mila liye mira dil kisi se mila nahin

mira ham-safar jo ajiib hai to ajib-tar huun main aap bhi
mujhe manzilon ki khabar nahin use raston ka pata nahin
