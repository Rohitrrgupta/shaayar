hai jabr vaqt ka qissa ajab sunae kaun
main yaad us ko karun aur yaad aae kaun

ye baat bujhte diyon ne kisi se puchhi thi
jale to ham the magar khair jagmagae kaun

use talash to karna hai phir ye sochta huun
zamana aur hai ab zahmaten uThae kaun

yahan to apne charaghon ki fikr hai sab ko
diya jalaya hai sab ne diye jalae kaun

yahan to log inhi hairaton men jiite hain
ki tiir kis pe chale aur zakhm khaae kaun

yahan to jagti ankhon men khvab jagte hain
jo jagte hon unhen khvab se jagae kaun

yahan kisi ko kisi ki khabar nahin milti
magar ye be-khabari ki khabar sunae kaun

yahan to subh se pahle hi bazm barham hai
diya bujha de koi par diya bujhae kaun
