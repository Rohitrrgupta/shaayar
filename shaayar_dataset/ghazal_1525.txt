kuchh us ne socha to tha magar kaam kar diya tha
jo mere khvabon ko itne rangon se bhar diya tha

ghubar men bhiig si gai thi faza kisi ne
ruki hui raat ko vo rang-e-sahar diya tha

isi ke andar thi saari pechidgi ki us ne
kahan khaá¸Œa tha main aur ishara kidhar diya tha

chalo is asna men meri ankhen to khul gai hain
kabhi jo us ne mujhe fareb-e-nazar diya tha

kisi bhi din baiTh kar ye duniya hisab kar le
ki mujh se kitna liya hai aur kas qadar diya tha

main kar sakun sab ke samne apni aib-jui
ye dene vaale ne khaas mujh ko hunar diya tha

isi men tha Dubna ubharna mira muqaddar
lahu ke andar mujhe ik aisa bhanvar diya tha

jo dhuup ki aag us ne barsai thi zamin par
to chhanv men baiThne ki khatir shajar diya tha

ye us ki marzi ki le liya hai usi ne vapas
'zafar' miri shaeri ko jis ne asar diya tha
