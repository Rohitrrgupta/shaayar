tiflan-e-kucha-gard ke patthar bhi kuchh nahin
sauda bhi ek vahm hai aur sar bhi kuchh nahin

main aur khud ko tujh se chhupaunga yaani main
le dekh le miyan mire andar bhi kuchh nahin

bas ik gubar-e-vahm hai ik kucha-gard ka
divar-e-bud kuchh nahin aur dar bhi kuchh nahin

shaikh-e-haram-luqma ki parva hai kyuun tumhen
masjid bhi us ki kuchh nahin mimbar bhi kuchh nahin

maqdur apna kuchh bhi nahin is dayar men
shayad vo jabr hai ki muqaddar bhi kuchh nahin

jaani main tere naf-piyale pe huun fida
ye aur baat hai tira paikar bhi kuchh nahin

ye shab ka raqs-o-rang to kya sun miri kuhan
subh-e-shitab-kosh ko daftar bhi kuchh nahin

bas ik ghubar tur-e-guman ka hai tah-ba-tah
yaani nazar bhi kuchh nahin manzar bhi kuchh nahin

hai ab to ek jaal sukun-e-hameshgi
parvaz ka to zikr hi kya par bhi kuchh nahin

kitna Daravna hai ye shahr-e-nabud-o-bud
aisa Daravna ki yahan Dar bhi kuchh nahin

pahlu men hai jo mere kahin aur hai vo shakhs
yaani vafa-e-ahd ka bistar bhi kuchh nahin

nisbat men un ki jo hai aziyyat vo hai magar
shah-rag bhi koi shai nahin aur sar bhi kuchh nahin

yaran tumhen jo mujh se gila hai to kis liye
mujh ko to e'tiraz khuda par bhi kuchh nahin

guzregi 'jaun' shahr men rishton ke kis tarah
dil men bhi kuchh nahin hai zaban par bhi kuchh nahin
