nigahon men chamak dil men khushi mahsus karta huun
ki tere bas men apni zindagi mahsus karta huun

thaka deti hain jab kaunain ki pahnaiyan mujh ko
tire dar par pahunch kar tazgi mahsus karta huun

ba-majburi muqaddar ke ufuq se jhankne vaale
tiri ankhon men ik sharmindagi mahsus karta huun

javani ko saza-e-lazzat-e-ehsas de dena
main is had par khuda ko aadmi mahsus karta huun

shab-e-akhir falak par TimTima kar Dubte taare
main apne saath tera dard bhi mahsus karta huun
