tu chahiye na teri vafa chahiye mujhe
kuchh bhi na tere gham ke siva chahiye mujhe

marne se pahle shakl hi ik baar dekh luun
ai maut zindagi ka pata chahiye mujhe

ya rab muaaf kar ke na de karb-e-infial
main ne khataen ki hain saza chahiye mujhe

khamoshi-e-hayat se ukta gaya huun main
ab chahe dil hi TuuTe sada chahiye mujhe

un mast mast ankhon men aansu are ghazab
ye ishq hai to qahr-e-khuda chahiye mujhe

naseh nasihaton ka zamana guzar gaya
ab pyare sirf teri dua chahiye mujhe

har dard ko dava ki zarurat hai ai 'khumar'
jo dard khud ho apni dava chahiye mujhe
