main laakh kah duun ki akash huun zamin huun main
magar use to khabar hai ki kuchh nahin huun main

ajiib log hain meri talash men mujh ko
vahan pe DhunD rahe hain jahan nahin huun main

main ainon se to mayus lauT aaya tha
magar kisi ne bataya bahut hasin huun main

vo zarre zarre men maujud hai magar main bhi
kahin kahin huun kahan huun kahin nahin huun main

vo ik kitab jo mansub tere naam se hai
usi kitab ke andar kahin kahin huun main

sitaro aao miri raah men bikhar jaao
ye mera hukm hai halanki kuchh nahin huun main

yahin husain bhi guzre yahin yazid bhi tha
hazar rang men Duubi hui zamin huun main

ye buá¸Œhi qabren tumhen kuchh nahin bataengi
mujhe talash karo dosto yahin huun main
