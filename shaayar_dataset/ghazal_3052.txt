hava men phirte ho kya hirs aur hava ke liye
ghurur chhoá¸Œ do ai ghafilo khuda ke liye

gira diya hai hamen kis ne chah-e-ulfat men
ham aap Duube kisi apne ashna ke liye

jahan men chahiye aivan o qasr shahon ko
ye ek gumbad-e-gardun hai bas gada ke liye

vo aina hai ki jis ko hai hajat-e-simab
ik iztirab hai kaafi dil-e-safa ke liye

tapish se dil ka ho kya jaane siine men kya haal
jo tere tiir ka rauzan na ho hava ke liye

tabib-e-ishq ki dukkan men DhunDte phirte
ye dardmand-e-mohabbat tiri dava ke liye

jo haath aae 'zafar' khak-pa-e-'fakhruddin'
to main rakhun use ankhon ke tutiya ke liye
