siskiyan leti hui ghamgin havao chup raho
so rahe hain dard un ko mat jagao chup raho

raat ka patthar na pighlega shuaon ke baghair
subh hone tak na bolo ham-navao chup raho

band hain sab mai-kade saaqi bane hain mohtasib
ai garajti gunjti kaali ghatao chup raho

tum ko hai malum akhir kaun sa mausam hai ye
fasl-e-gul aane talak ai khush-navao chup raho

soch ki divar se lag kar hain gham baiThe hue
dil men bhi naghma na koi gungunao chup raho

chhaT gae halat ke badal to dekha jaega
vaqt se pahle andhere men na jaao chup raho

dekh lena ghar se niklega na ham-saya koi
ai mire yaaro mire dard-ashnao chup raho

kyuun sharik-e-gham banate ho kisi ko ai 'qatil'
apni suuli apne kandhe par uThao chup raho
