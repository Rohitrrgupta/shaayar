ye kya ki sab se bayan dil ki halaten karni
'faraz' tujh ko na aaiin mohabbaten karni

ye qurb kya hai ki tu samne hai aur hamen
shumar abhi se judai ki saaten karni

koi khuda ho ki patthar jise bhi ham chahen
tamam umr usi ki ibadaten karni

sab apne apne qarine se muntazir us ke
kisi ko shukr kisi ko shikayaten karni

ham apne dil se hi majbur aur logon ko
zara si baat pe barpa qayamaten karni

milen jab un se to mubham si guftugu karna
phir apne aap se sau sau vazahaten karni

ye log kaise magar dushmani nibahte hain
hamen to raas na aaiin mohabbaten karni

kabhi 'faraz' nae mausamon men ro dena
kabhi talash purani rifaqaten karni
