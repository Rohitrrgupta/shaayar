jin ki zindagi daman tak hai bechare farzane hain
khaak uá¸Œate phirte hain jo divane divane hain

vahdat-e-insan apne ko shair se manva leti hai
kya anjane kya begane sab jane-pahchane hain

mujh ko shair kahne vaalo main kya meri ghazlen kya
main ne to bas sarkar-e-ishq men kuchh parche guzrane hain

bhole-bhale mahbubon se danv-pech kuchh chal na saka
ham ye samajhte rahe abhi tak ham bhi kitne siyane hain

hosh-o-khirad kya josh-e-junun kya ulTi ganga bahti hai
kya farzane kaise siyane yaaro sab divane hain

jal-bujhne ki bhi taufiq kahan ushshaq ki qismat men
ik an-dekhi sham-e-bazm ke dil vaale parvane hain

shair se hamdardi sikho duniya ke gham-khane men
jitne gham hain duniya bhar men is ke mane-jane hain

shahr-e-nigaran shahr-e-nigaran kaun batae kaisa hai
puchhte ho kya ham se yaaro ham bhi to begane hain

bas vo unhi se fitrat ko khalon ke libas pahnata hai
shair ke palle kya hai giton ke tane-bane hain

kitne begane hote hain ye jane-pahchane log
jaane hue bhi ba-qaul hamare anjane begane hain

aaj se pahle kab the vatan men be-vatani ke ye lachchhan
logon ko ye kahte suna hai ghar bhi ghurbat-khane hain

kuchh nahin khulta kis ki zad men ye hasti-e-gurezan hai
ham jo itne bache phirte hain kin tiron ke nishane hain

is gum-karda-e-dida-o-dil ko kal tak kitne jante the
ab to 'firaq'-e-be-khud ke aalam aalam afsane hain
