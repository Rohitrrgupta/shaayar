vo ek khvab jo dekha gaya tha ujlat men
usi ka karb sameTa hai aaj fursat men

ye baat sach hai ki begar to nahin ye hayat
ki ham ko zakhm-e-tamanna mile hain ujrat men

ziyan yahi hai ki kuchh aur sujhta hi nahin
bas ek dhyan men rahte hain log shohrat men

hunar kaho ki karamat magar yahi hai ki ham
khushi ko Dhaal bhi sakte hain gham ki surat men

zamin jiiti hai ya sarzamin-e-dil us ne
saval tishna raha jashn-e-fath-o-nusrat men
