dil ke mamure ki mat kar fikr fursat chahiye
aise virane ke ab basne ko muddat chahiye

ishq-o-mai-khvari nibhe hai koi darveshi ke beach
is tarah ke kharj-e-la-hasil ko daulat chahiye

aqibat farhad mar kar kaam apna kar gaya
aadmi hove kisi peshe men jurat chahiye

ho taraf mujh pahlvan shaer ka kab aajiz sukhan
samne hone ko sahab fan ke qudrat chahiye

ishq men vasl-o-judai se nahin kuchh guftugu
qurb-o-bad us ja barabar hai mohabbat chahiye

nazuki ko ishq men kya dakhl hai ai bul-havas
yaan saubat khinchne ko ji men taqat chahiye

tang mat ho ibtida-e-ashiqi men is qadar
khairiyat hai 'mir' sahib-e-dil salamat chahiye
