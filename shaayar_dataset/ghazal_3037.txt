shaam hoti hai to yaad aati hai saari baten
vo dopahron ki khamoshi vo hamari baten

ankhen kholun to dikhai nahin deta koi
band karta huun to ho jaati hain jaari baten

kabhi ik harf nikalta nahin munh se mere
kabhi ik saans men kar jaata huun saari baten

jaane kis khaak men poshida hain aansu mere
kin fazaon men muallaq hain tumhari baten

kis mulaqat ki ummid liye baiTha huun
main ne kis din pe uTha rakkhi hain saari baten
