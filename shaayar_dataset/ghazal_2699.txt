vo kafir ashna na-ashna yuun bhi hai aur yuun bhi
hamari ibtida ta intiha yuun bhi hai aur yuun bhi

ta'ajjub kya agar rasm-e-vafa yuun bhi hai aur yuun bhi
ki husn o ishq ka har masala yuun bhi hai aur yuun bhi

kahin zarra kahin sahra kahin qatra kahin dariya
mohabbat aur us ka silsila yuun bhi hai aur yuun bhi

vo mujh se puchhte hain ek maqsad meri hasti ka
bataun kya ki mera muddaa yuun bhi hai aur yuun bhi

ham un se kya kahen vo janen un ki maslahat jaane
hamara hal-e-dil to barmala yuun bhi hai aur yuun bhi

na pa lena tira asan na kho dena tira mumkin
musibat men ye jan-e-mubtala yuun bhi hai aur yuun bhi

laga de aag o barq-e-tajalli dekhti kya hai
nigah-e-shauq zalim na-rasa yuun bhi hai aur yuun bhi

ilahi kis tarah aql o junun ko ek ja kar luun
ki mansha-e-nigah-e-ishva-za yuun bhi hai aur yuun bhi

'majazi' se 'jigar' kah do are o aql ke dushman
muqir ho ya koi munkir khuda yuun bhi hai aur yuun bhi
