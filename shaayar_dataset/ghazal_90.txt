shaam tak subh ki nazron se utar jaate hain
itne samjhauton pe jiite hain ki mar jaate hain

phir vahi talkhi-e-halat muqaddar Thahri
nashshe kaise bhi hon kuchh din men utar jaate hain

ik judai ka vo lamha ki jo marta hi nahin
log kahte the ki sab vaqt guzar jaate hain

ghar ki girti hui divaren hi mujh se achchhi
rasta chalte hue log Thahar jaate hain

ham to be-nam iradon ke musafir hain 'vasim'
kuchh pata ho to bataen ki kidhar jaate hain
