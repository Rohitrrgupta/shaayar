tum haqiqat nahin ho hasrat ho
jo mile khvab men vo daulat ho

main tumhare hi dam se zinda huun
mar hi jaun jo tum se fursat ho

tum ho khushbu ke khvab ki khushbu
aur utni hi be-muravvat ho

tum ho pahlu men par qarar nahin
yaani aisa hai jaise furqat ho

tum ho angḌai rang-o-nikhat ki
kaise angḌai se shikayat ho

kis tarah chhoḌ duun tumhen janan
tum miri zindagi ki aadat ho

kis liye dekhti ho aina
tum to khud se bhi khub-surat ho

dastan khatm hone vaali hai
tum miri akhri mohabbat ho
