vo uThe to bahut ghar se apne mire ghar men magar kabhi aa na sake
vo nasim-e-murad chale bhi to kya ki jo ghuncha-e-dil ko khila na sake

shab-o-roz jo rahte the pesh-e-nazar baḌe lutf se hoti thi jin men basar
ye khabar nahin ja ke rahe vo kidhar ki ham un ka nishan bhi pa na sake

ye mire hi na aane ka sab hai asar ki raqibon se dabte ho aaTh pahar
mire haal pe chashm-e-karam jo rahe koi aap se aankh mila na sake

kiya jazba-e-ishq ne mere asar rahi ghairat-e-husn pe un ki nazar
pas-e-parda sada to sunai mujhe magar apna jamal dikha na sake

raha shohra-e-'ishq ka yaan mujhe Dar unhen apne parae ka khauf-o-khatar
rahin dil hi men hasraten donon taraf jo main ja na saka to vo aa na sake

vahi dil ki taḌap vahi dard-e-jigar hua tauba-e-'ishq ka kuchh na asar
tiri shakl jo ankhon men phirti rahi tiri yaad bhi dil se bhula na sake

hai khuda ki janab men subh-o-masa yahi 'akbar'-e-khasta-jigar ki du'a
ki hamare siva but-e-hosh-ruba koi siine se tujh ko laga na sake
