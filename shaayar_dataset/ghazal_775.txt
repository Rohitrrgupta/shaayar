ai vasl kuchh yahan na hua kuchh nahin hua
us jism ki main jaan na hua kuchh nahin hua

tu aaj mere ghar men jo mehman hai iid hai
tu ghar ka mezban na hua kuchh nahin hua

kholi to hai zaban magar is ki kya bisat
main zahr ki dukan na hua kuchh nahin hua

kya ek karobar tha vo rabt-e-jism-o-jan
koi bhi raegan na hua kuchh nahin hua

kitna jala hua huun bas ab kya bataun main
aalam dhuan dhuan na hua kuchh nahin hua

dekha tha jab ki pahle-pahal us ne aina
us vaqt main vahan na hua kuchh nahin hua

vo ik jamal jalva-fishan hai zamin zamin
main ta-ba-asman na hua kuchh nahin hua

main ne bas ik nigah men tai kar liya tujhe
tu rang-e-bekaran na hua kuchh nahin hua

gum ho ke jaan tu miri aghosh-e-zat men
be-nam-o-be-nishan na hua kuchh nahin hua

har koi darmiyan hai ai majra-farosh
main apne darmiyan na hua kuchh nahin hua
