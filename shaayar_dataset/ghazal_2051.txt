use hal-o-qal se vasta na gharaz maqam-o-qayam se
jise koi nisbat-e-khas ho tire husn-e-barq-khiram se

mujhe de rahe hain tasalliyan vo har ek taaza payam se
kabhi aa ke manzar-e-am par kabhi haT ke manzar-e-am se

kyuun kiya raha jo muqabla khatrat-e-gam-ba-gam se
na gharaz kisi se na vasta mujhe kaam apne hi kaam se

tire zikr se tiri fikr se tiri yaad se tire naam se
mire saqiya mire saqiya tujhe marhaba tujhe marhaba

tu pilae ja tu pilae ja isi chashm-e-jam-ba-jam se
tiri subh-e-aish hai kya bala tujhe ai falak jo ho hausla

kabhi kar le aa ke muqabla gham-e-hijr-e-yar ki shaam se
mujhe yuun na khaak men tu mila main agarche huun tira naqsh-e-pa

tire jalve ki hai baqa mire shauq-e-nam-ba-nam se
tiri chashm-e-mast ko kya kahun ki nazar nazar hai fusun fusun

ye tamam hosh ye sab junun isi ek gardish-e-jam se
ye kitab-e-dil ki hain ayaten main bataun kya jo hain nisbaten

mire sajda-ha-e-davam ko tire naqsh-ha-e-khiram se
mujhe chahiye vahi saqiya jo baras chale jo chhalak chale

tire husn-e-shisha-ba-dast se tiri chashm-e-bada-ba-jam se
jo uTha hai dard uTha kare koi khaak us se gila kare

jise zid ho husn ke zikr se jise chiḌh ho ishq ke naam se
vahin chashm-e-hur phaḌak gai abhi pi na thi ki bahak gai

kabhi yak-ba-yak jo chhalak gai kisi rind-e-mast ke jaam se
tu hazar uzr kare magar hamen rashk hai aur hi kuchh 'jigar'

tiri iztirab-e-nigah se tire ehtiyat-e-kalam se