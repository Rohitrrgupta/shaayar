apni hi avaz ko be-shak kaan men rakhna
lekin shahar ki khamoshi bhi dhyan men rakhna

mere jhuuT ko kholo bhi aur tolo bhi tum
lekin apne sach ko bhi mizan men rakhna

kal tarikh yaqinan khud ko dohraegi
aaj ke ik ik manzar ko pahchan men rakhna

bazm men yaron ki shamshir lahu men tar hai
razm men lekin talvar ko miyan men rakhna

aaj to ai dil tark-e-taalluq par tum khush ho
kal ke pachhtave ko bhi imkan men rakhna

us dariya se aage ek samundar bhi hai
aur vo be-sahil hai ye bhi dhyan men rakhna

is mausam men gul-danon ki rasm kahan hai
logo ab phulon ko atish-dan men rakhna
