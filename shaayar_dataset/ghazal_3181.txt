nauhagaron men dida-e-tar bhi usi ka tha
mujh par ye zulm bar-e-digar bhi usi ka tha

dekha mujhe to tark-e-taalluq ke bavajud
vo muskura diya ye hunar bhi usi ka tha

ankhen kushad-o-bast se badnam ho gaiin
suraj usi ka khvab-e-sahar bhi usi ka tha

khanjar-dar-astin hi mila jab kabhi mila
vo tegh khinchta to ye sar bhi usi ka tha

nishtar chubhe hue the rag-e-jan ke as-pas
vo charagar tha aur mujhe Dar bhi usi ka tha

mahfil men kal 'faraz' hi shayad tha lab-kusha
maqtal men aaj kasa-e-sar bhi usi ka tha
