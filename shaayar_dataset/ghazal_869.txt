har jazr-o-mad se dast-o-baghal uThte hain kharosh
kis ka hai raaz bahr men yarab ki ye hain josh

abru-e-kaj hai mauj koi chashm hai habab
moti kisi ki baat hai siipi kisi ka gosh

un mughbachon ke kuche hi se main kya salam
kya mujh ko tauf-e-kaaba se men rind-e-dard-nosh

hairat se hove partav-e-mah nuur aina
tu chandni men nikle agar ho safed-posh

kal ham ne sair-e-bagh men dil haath se diya
ik saada gul-farosh ka aa kar sabad ba-dosh

jaata raha nigah se juun mausam-e-bahar
aaj us baghair dagh-e-jigar hain siyah-posh

shab is dil-girafta ko va kar ba-zor-e-mai
baiThe the shira-khane men ham kitne harza-kosh

aai sada ki yaad karo duur rafta ko
ibrat bhi hai zarur Tak ai jama tez hosh

jamshed jis ne vaza kiya jaam kya hua
ve nasihaten kahan gaiin kidhar ve nav-nosh

juz laala us ke jaam se paate nahin nishan
hai kokanar us ki jagah ab subu ba-dosh

jhume hai bed ja-e-javanan mai-gusar
bala-e-kham hai khisht sar pair mai-farosh

'mir' is ghazal ko khuub kaha tha zamir ne
par ai zaban-daraz bahut ho chuki khamosh
