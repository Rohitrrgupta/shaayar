kis ke chamke chand se rukhsar qaisar-bagh men
chandni hai saya-e-divar qaisar-bagh men

fil-haqiqat ye bhi kam gulzar-e-jannat se nahin
huren phirti hain sar-e-bazar qaisar-bagh men

paanv ka yaan zikr kaisa saaf hai aisi zamin
dil phisalte hain dam-e-raftar qaisar-bagh men

zer-e-shakh-e-gul agar sabza kabhi sone laga
shor-e-bulbul ne kiya bedar qaisar-bagh men

itne patte bhi na honge gulshan-e-firdaus men
jis qadar phulon ke hain ambar qaisar-bagh men

tishnigan-e-shauq hain shirin-labon ke mehman
baT raha hai sharbat-e-didar qaisar-bagh men

qatre shabnam ke rag-e-gul par dikhate hain bahar
gundh rahe hain motiyon ke haar qaisar-bagh men

saya-e-bal-e-huma kya DhunDhta hai ai 'amir'