vo to khush-bu hai havaon men bikhar jaega
masala phuul ka hai phuul kidhar jaega

ham to samjhe the ki ik zakhm hai bhar jaega
kya khabar thi ki rag-e-jan men utar jaega

vo havaon ki tarah khana-ba-jan phirta hai
ek jhonka hai jo aaega guzar jaega

vo jab aaega to phir us ki rifaqat ke liye
mausam-e-gul mire angan men Thahar jaega

akhirash vo bhi kahin ret pe baiThi hogi
tera ye pyaar bhi dariya hai utar jaega

mujh ko tahzib ke barzakh ka banaya varis
jurm ye bhi mire ajdad ke sar jaega
