kuchh khaar hi nahin mire daman ke yaar hain
gardan men tauq bhi to laḌakpan ke yaar hain

siina ho kushtagan-e-mohabbat ka ya gala
donon ye tere khanjar-e-ahan ke yaar hain

khatir hamari karta hai dair-o-haram men kaun
ham to na shaikh ke na barahman ke yaar hain

kya puchhta hai mujh se nishan sail-o-barq ka
donon qadim se mire khirman ke yaar hain

kya garm hain ki kahte hain khuban-e-lucknow
london ko jaaen vo jo firangan ke yaar hain

vo dushmani karen to karen ikhtiyar hai
ham to adu ke dost hain dushman ke yaar hain

kuchh is chaman men sabza-e-begana ham nahin
nargis ke dost lala-o-sausan ke yaar hain

kanTe hain jitne vadi-e-ghurbat ke ai junun
sab astin ke jeb ke daman ke yaar hain

gum-gashtagi men raah batata hai ham ko kaun
hai khizr jin ka naam vo rahzan ke yaar hain

chalte hain shauq-e-barq-e-tajalli men kya hai khauf
chite tamam vadi-e-aiman ke yaar hain

piiri mujhe chhuḌati hai ahbab se 'amir'
dandan nahin ye mere laḌakpan ke yaar hain
