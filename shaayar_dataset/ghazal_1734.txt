bazar-e-zindagi men jame kaise apna rang
hain mushtari ke taur na byopariyon ke Dhang

muddat se phir raha huun khud apni talash men
har lamha laḌ raha huun khud apne khilaf jang

ik naam lauh-e-zehn se miTta nahin hai kyuun
kyuun akhir is pe vaqt chaḌhata nahin hai rang

us se alag bhi 'umr to kaT hi gai magar
ek ek pal ke bojh se dukhta hai ang ang

shakh-e-nihal-e-zehn pe khvabon ke phuul the
hota na apna dast-e-junun kaash zer-e-sang

avaz ke hisar men dil ab bhi qaid hai
mange hai ab bhi pairahan-e-lafz har umang

kuchh tajraba bhi ab to zamane ka ho gaya
kuchh dil ke bachpane se bhi ham aa gae hain tang

kucha-ba-kucha phirte hain ab is tarah 'bashar'
bhaTke hai jaise haath se TuuTi hui patang
