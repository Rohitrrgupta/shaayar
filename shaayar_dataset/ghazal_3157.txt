mar mar gae nazar kar us ke barhana tan men
kapá¸Œe utare un ne sar khinche ham kafan men

gul phuul se kab us bin lagti hain apni ankhen
laai bahar ham ko zor-avari chaman men

ab lal-e-nau-khat us ke kam bakhshte hain farhat
quvvat kahan rahe hai yaquti-e-kuhan men

yusuf aziz-e-dila ja misr men hua tha
pakiza gauharon ki izzat nahin vatan men

dair o haram se tu to Tuk garm-e-naz nikla
hangama ho raha hai ab shaikh o barhaman men

aa jaate shahr men tu jaise ki andhi aai
kya vahshaten kiya hain ham ne divanpan men

hain ghaao dil par apne tegh-e-zaban se sab ki
tab dard hai hamare ai 'mir' har sukhan men
