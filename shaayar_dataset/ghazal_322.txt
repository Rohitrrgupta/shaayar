tahrir se varna miri kya ho nahin sakta
ik tu hai jo lafzon men ada ho nahin sakta

ankhon men khayalat men sanson men basa hai
chahe bhi to mujh se vo juda ho nahin sakta

jiina hai to ye jabr bhi sahna hi paḌega
qatra huun samundar se khafa ho nahin sakta

gumrah kiye honge kai phuul se jazbe
aise to koi rah-numa ho nahin sakta

qad mera baḌhane ka use kaam mila hai
jo apne hi pairon pe khaḌa ho nahin sakta

ai pyaar tire hisse men aaya tiri qismat
vo dard jo chehron se ada ho nahin sakta
