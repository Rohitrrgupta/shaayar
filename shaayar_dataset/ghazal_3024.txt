duniya men suragh-e-rah-e-duniya nahin milta
dariya men utar jaaen to dariya nahin milta

baaqi to mukammal hai tamanna ki imarat
ik guzre hue vaqt ka shisha nahin milta

jaate hue har chiiz yahin chhoḌ gaya tha
lauTa huun to ik dhuup ka TukḌa nahin milta

jo dil men samae the vo ab shamil-e-dil hain
is aaine men aks kisi ka nahin milta

tu ne hi to chaha tha ki milta rahun tujh se
teri yahi marzi hai to achchha nahin milta

dil men to dhaḌakne ki sada bhi nahin 'mushtaq'
raste men hai vo bhiiḌ ki rasta nahin milta
