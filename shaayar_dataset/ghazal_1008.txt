dost ban kar bhi nahin saath nibhane vaala
vahi andaz hai zalim ka zamane vaala

ab use log samajhte hain giraftar mira
sakht nadim hai mujhe daam men laane vaala

subh-dam chhoá¸Œ gaya nikhat-e-gul ki surat
raat ko ghuncha-e-dil men simaT aane vaala

kya kahen kitne marasim the hamare us se
vo jo ik shakhs hai munh pher ke jaane vaala

tere hote hue aa jaati thi saari duniya
aaj tanha huun to koi nahin aane vaala

muntazir kis ka huun TuuTi hui dahliz pe main
kaun aaega yahan kaun hai aane vaala

kya khabar thi jo miri jaan men ghula hai itna
hai vahi mujh ko sar-e-dar bhi laane vaala

main ne dekha hai baharon men chaman ko jalte
hai koi khvab ki tabir batane vaala

tum takalluf ko bhi ikhlas samajhte ho 'faraz'
dost hota nahin har haath milane vaala
