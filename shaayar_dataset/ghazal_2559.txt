fasl-e-khizan men sair jo ki ham ne ja-e-gul
chhani chaman ki khaak na tha naqsh-e-pa-e-gul

allah re andalib ki avaz-e-dil-kharash
ji hi nikal gaya jo kaha un ne haae gul

maqdur tak sharab se rakh ankhḌiyon men rang
ye chashmak-e-pyala hai saaqi hava-e-gul

ye dekh siina daagh se rashk-e-chaman hai yaan
bulbul sitam hua na jo tu ne bhi khaae gul

bulbul hazar ji se kharidar us ki hai
ai gul-farosh kariyo samajh kar baha-e-gul

nikla hai aisi khaak se kis sada-ru ki ye
qabil durud bhejne ke hai safa-e-gul

baare sarishk-e-surkh ke daghon se raat ko
bistar par apne sote the ham bhi bichhae gul

aa andalib sulh karen jang ho chuki
le ai zaban-daraz tu sab kuchh sivae gul

gulchin samajh ke chuniyo ki gulshan men 'mir' ke
lakht-e-jigar paḌe hain nahin barg-ha-e-gul
