mahfil-ara the magar phir kam-numa hote gae
dekhte hi dekhte ham kya se kya hote gae

na-shanasi dahr ki tanha hamen karti gai
hote hote ham zamane se juda hote gae

muntazir jaise the dar shahar-e-firaq-asar ke
ik zara dastak hui dar dam men va hote gae

harf parda-posh the izhar-e-dil ke baab men
harf jitne shahr men the harf-e-la hote gae

vaqt kis tezi se guzra roz-marra men 'munir'
aaj kal hota gaya aur din hava hote gae
