vo siva yaad aae bhulane ke baad
zindagi baḌh gai zahr khane ke baad

dil sulagta raha ashiyane ke baad
aag ThanDi hui ik zamane ke baad

raushni ke liye dil jalana paḌa
aisi zulmat baḌhi tere jaane ke baad

jab na kuchh ban paḌa arz-e-gham ka javab
vo khafa ho gae muskurane ke baad

dushmanon se pasheman hona paḌa
doston ka khulus azmane ke baad

ranj had se guzar ke khushi ban gaya
ho gae paar ham Duub jaane ke baad

bakhsh de ya rab ahl-e-havas ko bahisht
mujh ko kya chahiye tujh ko paane ke baad

kaise kaise gile yaad aae 'khumar'
un ke aane se qabl un ke jaane ke baad
