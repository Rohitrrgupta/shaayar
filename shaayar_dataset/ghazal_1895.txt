ik saza aur asiron ko suna di jaae
yaani ab jurm-e-asiri ki saza di jaae

dast-e-nadida ki tahqiq zaruri hai magar
pahle jo aag lagi hai vo bujha di jaae

us ki khvahish hai ki ab log na roen na hansen
be-hisi vaqt ki avaz bana di jaae

sirf suraj ka nikalna hai agar subh to phir
ek shab aur miri shab se mila di jaae

aur ik taaza sitam us ne kiya hai ijad
us ko is baar zara khul ke dua di jaae
