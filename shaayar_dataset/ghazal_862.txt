taḌap uThun bhi to zalim tiri duhai na duun
main zakhm zakhm huun phir bhi tujhe dikhai na duun

tire badan men dhaḌakne laga huun dil ki tarah
ye aur baat ki ab bhi tujhe sunai na duun

khud apne aap ko parkha to ye nadamat hai
ki ab kabhi use ilzam-e-bevafai na duun

miri baqa hi miri khvahish-e-gunah men hai
main zindagi ko kabhi zahr-e-parsai na duun

jo Than gai hai to yaari pe harf kyuun aae
harif-e-jan ko kabhi tan-e-ashnai na duun

mujhe bhi DhunD kabhi mahv-e-aina-dari
main tera aks huun lekin tujhe dikhai na duun

ye hausla bhi baḌi baat hai shikast ke baad
ki dusron ko to ilzam-e-na-rasai na duun

main jam-e-jam ke evaz kasa-e-gadai na duun