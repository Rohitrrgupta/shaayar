kya bataen fasl-e-be-khvabi yahan bota hai kaun
jab dar-o-divar jalte hon to phir hota hai kaun

tum to kahte the ki sab qaidi rihai pa gae
phir pas-e-divar-e-zindan rat-bhar rota hai kaun

bas tiri bechargi ham se nahin dekhi gai
varna haath aai hui daulat ko yuun khota hai kaun

kaun ye patal se le kar ubharta hai mujhe
itni tahdari se mujh par munkashif hota hai kaun

koi be-tartibi-e-kirdar ki had hai 'salim'
dastan kis ki hai zeb-e-dastan hota hai kaun
