kisi ne dil ke taaq par jala ke rakh diya hamen
magar hava-e-hijr ne bujha ke rakh diya hamen

hazar ham ne zabt se liya tha kaam kya karen
kisi ke ansuon ne phir rula ke rakh diya hamen

hamari shohraten kharab is tarah bhi us ne kiin
ki apne ashnaon se mila ke rakh diya hamen

hamen is anjuman men jaane us ne kyuun bula liya
bula liya aur ik taraf biTha ke rakh diya hamen

faqat ham ek dekhne ki chiiz ban ke rah gae
kisi ne aisa ishq men bana ke rakh diya hamen

ham 'eatibar' us ki har shikast men sharik the
magar bisat se alag uTha ke rakh diya hamen
