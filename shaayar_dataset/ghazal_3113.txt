jis ne nafrat hi mujhe di na 'zafar' pyaar diya
main ne sab kuchh use kyuun haar diya vaar diya

ik nazar nisf nazar shokh ne Daali dil par
aur is dasht ko pairaya-e-gulzar diya

vaqt zaae na karo ham nahin aise vaise
ye ishara to mujhe us ne kai baar diya

zinda rakhta tha mujhe shakl dikha kar apni
kahin ru-posh hua aur mujhe maar diya

koi is baat ko taslim kare ya na kare
subh ki sair ne mujh ko dil bimar diya

zardiyan hain mire chehre pe 'zafar' us ghar ki
us ne akhir mujhe rang-e-dar-o-divar diya
