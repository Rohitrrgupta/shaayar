sataish-gar hai zahid is qadar jis bagh-e-rizvan ka
vo ik guldasta hai ham be-khudon ke taq-e-nisyan ka

bayan kya kijiye be-dad-e-kavish-ha-e-mizhgan ka
ki har yak qatra-e-khun daana hai tasbih-e-marjan ka

na aai satvat-e-qatil bhi maane mere nalon ko
liya danton men jo tinka hua resha niyastan ka

dikhaunga tamasha di agar fursat zamane ne
mira har dagh-e-dil ik tukhm hai sarv-e-charaghan ka

kiya aina-khane ka vo naqsha tere jalve ne
kare jo partav-e-khurshid aalam shabnamistan ka

miri taamir men muzmar hai ik surat kharabi ki
hayula barq-e-khirman ka hai khun-e-garm dahqan ka

uga hai ghar men har su sabza virani tamasha kar
madar ab khodne par ghaas ke hai mere darban ka

khamoshi men nihan khun-gashta lakhon arzuen hain
charagh-e-murda huun main be-zaban gor-e-ghariban ka

hanuz ik partav-e-naqsh-e-khayal-e-yar baaqi hai
dil-e-afsurda goya hujra hai yusuf ke zindan ka

baghal men ghair ki aaj aap sote hain kahin varna
sabab kya khvab men aa kar tabassum-ha-e-pinhan ka

nahin maalum kis kis ka lahu paani hua hoga
qayamat hai sarishk-aluda hona teri mizhgan ka

nazar men hai hamari jada-e-rah-e-fana 'ghalib'
ki ye shiraza hai aalam ke ajza-e-pareshan ka
