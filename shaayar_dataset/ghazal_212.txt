sadme jhelun jaan pe khelun us se mujhe inkar nahin hai
lekin tire paas vafa ka koi bhi meaar nahin hai

ye bhi koi baat hai akhir duur hi duur rahen matvale
harjai hai chand ka joban ya panchhi ko pyaar nahin hai

ek zara sa dil hai jis ko toá¸Œ ke bhi tum ja sakte ho
ye sone ka tauq nahin ye chandi ki divar nahin hai

mallahon ne sahil sahil maujon ki tauhin to kar di
lekin phir bhi koi bhanvar tak jaane ko tayyar nahin hai

phir bhi vahi sailab-e-havadis jaane do ai sahil vaalo
ya is baar safina Duuba ya us ke manjdhar nahin hai

qaid-e-qafas ke baad karega qaid-e-gulistan kaun gavara
ab bhi vahi zanjiren hain go pahli si jhankar nahin hai
