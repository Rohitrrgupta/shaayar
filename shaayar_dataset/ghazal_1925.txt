gae mausam men jo khilte the gulabon ki tarah
dil pe utrenge vahi khvab azabon ki tarah

raakh ke Dher pe ab raat basar karni hai
jal chuke hain mire kheme mire khvabon ki tarah

saat-e-did ki aariz hain gulabi ab tak
avvalin lamhon ke gulnar hijabon ki tarah

vo samundar hai to phir ruuh ko shadab kare
tishnagi kyuun mujhe deta hai sarabon ki tarah

ghair-mumkin hai tire ghar ke gulabon ka shumar
mere riste hue zakhmon ke hisabon ki tarah

yaad to hongi vo baten tujhe ab bhi lekin
shelf men rakkhi hui band kitabon ki tarah

kaun jaane ki nae saal men tu kis ko paá¸Œhe
tera meaar badalta hai nisabon ki tarah

shokh ho jaati hai ab bhi tiri ankhon ki chamak
gaahe gaahe tire dilchasp javabon ki tarah

hijr ki shab miri tanhai pe dastak degi
teri khush-bu mire khoe hue khvabon ki tarah
