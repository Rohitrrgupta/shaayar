haail thi biich men jo razai tamam shab
is gham se ham ko niind na aai tamam shab

ki yaas se havas ne laḌai tamam shab
tum ne to khuub raah dikhai tamam shab

phir bhi to khatm ho na saki aarzu ki baat
har chand ham ne un ko sunai tamam shab

bebak milte hi jo hue ham to sharm se
aankh us pari ne phir na milai tamam shab

dil khuub janta hai ki tum kis khayal se
karte rahe adu ki burai tamam shab

phir shaam hi se kyuun vo chale the chhuḌa ke haath
dukhti rahi jo un ki kalai tamam shab

'hasrat' se kuchh vo aate hi aise hue khafa
phir ho saki na un se safai tamam shab
