nagar men shaam ho gai hai kahish-e-maash men
zamin pe phir rahe hain log rizq ki talash men

guzar gai tamam umr is hisar-e-tang men
kashish hai ik mariz si makan ki bud-o-bash men

hilal harf-e-khauf sa fasil-e-sang-e-nil par
ya hai adam ka zard rang khvahish-e-kharash men

chamak rahe hain taaziye bala ki tez dhuup men
mahak hai ab-e-marg ki fishar-e-arq-pash men

'munir' husn-e-batini ko koi dekhta nahin
mata-e-chashm kho gai libas ki tarash men
