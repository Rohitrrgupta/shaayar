majnun ne shahr chhoḌa to sahra bhi chhoḌ de
nazzare ki havas ho to laila bhi chhoḌ de

vaaiz kamal-e-tark se milti hai yaan murad
duniya jo chhoḌ di hai to uqba bhi chhoḌ de

taqlid ki ravish se to behtar hai khud-kushi
rasta bhi DhunD khizr ka sauda bhi chhoḌ de

manind-e-khama teri zaban par hai harf-e-ghair
begana shai pe nazish-e-beja bhi chhoḌ de

lutf-e-kalam kya jo na ho dil men dard-e-ishq
bismil nahin hai tu to taḌapna bhi chhoḌ de

shabnam ki tarah phulon pe ro aur chaman se chal
is baagh men qayam ka sauda bhi chhoḌ de

hai ashiqi men rasm alag sab se baiThna
but-khana bhi haram bhi kalisa bhi chhoḌ de

sauda-gari nahin ye ibadat khuda ki hai
ai be-khabar jaza ki tamanna bhi chhoḌ de

achchha hai dil ke saath rahe pasban-e-aql
lekin kabhi kabhi ise tanha bhi chhoḌ de

jiina vo kya jo ho nafas-e-ghair par madar
shohrat ki zindagi ka bharosa bhi chhoḌ de

shokhi si hai saval-e-mukarrar men ai kalim
shart-e-raza ye hai ki taqaza bhi chhoḌ de

vaaiz subut laae jo mai ke javaz men
'iqbal' ko ye zid hai ki piina bhi chhoḌ de
