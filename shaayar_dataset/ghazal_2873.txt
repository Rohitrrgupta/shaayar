mumkin nahin mata-e-sukhan mujh se chhin le
go baghban ye kunj-e-chaman mujh se chhin le

gar ehtiram-e-rasm-e-vafa hai to ai khuda
ye ehtiram-e-rasm-e-kohan mujh se chhin le

manzar dil o nigah ke jab ho gae udaas
ye be-faza ilaqa-e-tan mujh se chhin le

gul-rez meri nala-kashi se hai shakh shakh
gulchin ka bas chale to ye fan mujh se chhin le

sinchi hain dil ke khuun se main ne ye kiyariyan
kis ki majal mera chaman mujh se chhin le
