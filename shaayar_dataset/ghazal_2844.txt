naz-e-chaman vahi hai bulbul se go khizan hai
Tahni jo zard bhi hai so shakh-e-zaafaran hai

gar is chaman men vo bhi ik hi lab-o-dahan hai
lekin sukhan ka tujh se ghunche ko munh kahan hai

hangam-e-jalva us ke mushkil hai Thahre rahna
chitvan hai dil ki afat-e-chashmak bala-e-jan hai

patthar se toá¸Œne ke qabil hai aarsi tu
par kya karen ki pyare munh tera darmiyan hai

bagh-o-bahar hai vo main kisht-e-zaafran huun
jo lutf ik idhar hai to yaan bhi ik saman hai

har-chand zabt kariye chhupta hai ishq koi
guzre hai dil pe jo kuchh chehre hi se ayaan hai

is fan men koi be-tah kya ho mira muariz
avval to main sanad huun phir ye miri zaban hai

aalam men ab-o-gil ka Thahrav kis tarah ho
gar khaak hai aá¸Œe hai var aab hai ravan hai

charcha rahega us ka ta-hashr mai-kashan men
khun-rezi ki hamari rangin dastan hai

az-khvesh rafta us bin rahta hai 'mir' aksar
rahte ho baat kis se vo aap men kahan hai
