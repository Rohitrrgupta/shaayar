DhunDoge agar mulkon mulkon milne ke nahin nayab hain ham
jo yaad na aae bhuul ke phir ai ham-nafaso vo khvab hain ham

main hairat o hasrat ka maara khamosh khaḌa huun sahil par
dariya-e-mohabbat kahta hai aa kuchh bhi nahin payab hain ham

ho jaae bakheḌa paak kahin paas apne bula len behtar hai
ab dard-e-judai se un ki ai aah bahut betab hain ham

ai shauq bura is vahm ka ho maktub tamam apna na hua
vaan chehre pe un ke khat nikla yaan bhule hue alqab hain ham

kis tarah taḌapte ji bhar kar yaan zoaf ne mushkin kas diin hain
ho band aur atish par ho chaḌha simab bhi vo simab hain ham

ai shauq pata kuchh tu hi bata ab tak ye karishma kuchh na khula
ham men hai dil-e-betab nihan ya aap dil-e-betab hain ham

lakhon hi musafir chalte hain manzil pe pahunchte hain do ek
ai ahl-e-zamana qadr karo nayab na hon kam-yab hain ham

murghan-e-qafas ko phulon ne ai 'shad' ye kahla bheja hai
aa jaao jo tum ko aana ho aise men abhi shadab hain ham
