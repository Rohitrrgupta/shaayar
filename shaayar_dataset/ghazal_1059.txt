kar nala-kashi kab taiin auqat guzaren
fariyad karen kis se kahan ja ke pukaren

har-dam ka bigaḌna to kuchh ab chhuTa hai in se
shayad kisi nakam ka bhi kaam sanvaren

dil men jo kabhu josh-e-gham uThta hai to ta-der
ankhon se chali jaati hain dariya ki si dharen

kya zulm hai us khuni-e-alam ki gali men
jab ham gae do-char nai dekhen mazaren

jis ja ki khas-o-khar ke ab Dher lage hain
yaan ham ne unhen ankhon se dekhen hain baharen

kyunkar ke rahe sharam miri shahr men jab aah
namus kahan utren jo dariya pe izaren

ve honT ki hai shor-e-masihai ka jin ki
dam leven na do-char ko ta ji se na maren

manzur hai kab se sar-e-shorida ka dena
chaḌh jaae nazar koi to ye bojh utaren

balin pe sar ik umr se hai dast-e-talab ka
jo hai so gada kis kane ja haath pasaren

un logon ke to gard na phir sab hain libasi
sau gaz bhi jo ye phaḌen to ik gaz bhi na varen

na-char ho rukhsat jo manga bheji to bola
main kya karun jo 'mir'-ji jaate hain sudharen
