zindagi ko ek khvab-e-raegan samjha tha main
be-karan ta'bir hogi ye kahan samjha tha main

rah-rau guzre chale jaate the rah-e-zist par
ik hujum-e-jism-o-jan ko karvan samjha tha main

itni nazdiki ki jaise chhu raha huun khud ko main
harz-e-jan hai vo jise vahm-o-guman samjha tha main

tha bahut saffak tansikh-e-taalluq ka fareb
us ka 'alam hai jise apna jahan samjha tha main

be-talab asuda kab hoti hai kisht-e-arzu
be-guman dil ho rahega gulsitan samjha tha main

ik tavaqqo' thi ki ye lahja bhi samjhega koi
chashm-e-khun-afshan ko andaz-e-bayan samjha tha main

rabt-e-baham tha faqat lafz-o-bayan ka irtibat
hai koi rasm-e-vafa bhi darmiyan samjha tha main

is qadar manus tha fitrat ke lahje ka jamal
so use apna sukhan apni zaban samjha tha main

ye to hain aindagan ki raushni ke daere
in ko ab tak apne qadmon ke nishan samjha tha main
