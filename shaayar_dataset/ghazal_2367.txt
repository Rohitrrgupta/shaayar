nil-e-falak ke ism men naqsh-e-asir ke sabab
hairat hai ab-o-khak men mah-e-munir ke sabab

ban men alahidgi si hai us ke jamal-e-sabz se
daaim faza firaq ki shajar-e-pir ke sabab

vusat-e-shahr-e-tang-dil sarma ki subh-e-sard men
jaagi hai Dar ke khvab se surat-e-faqir ke sabab

sahn-e-makan men shal hai dast-e-dua-e-agahi
dil men hai shauq-e-be-hisab had ki lakir ke sabab

zakhm-e-vajud ki dava bas vahi akhiri sada
zinda huun jis ke shauq men sabr-e-kabir ke sabab

sehr hai maut men 'munir' jaise hai sehr-e-aina
saari kashish hai chiiz men apni nazir ke sabab
