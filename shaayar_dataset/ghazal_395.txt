kashida sar se tavaqqoa abas jhukav ki thi
bigaḌ gaya huun ki surat yahi banav ki thi

vo jis ghamanD se bichhḌa gila to is ka hai
ki saari baat mohabbat men rakh-rakhav ki thi

vo mujh se pyaar na karta to aur kya karta
ki dushmani men bhi shiddat isi lagav ki thi

magar ye dard-e-talab bhi sarab hi nikla
vafa ki lahr bhi jazbat ke bahav ki thi

akele paar utar kar ye nakhuda ne kaha
musafiro yahi qismat shikasta naav ki thi

charagh-e-jan ko kahan tak bacha ke ham rakhte
hava bhi tez thi manzil bhi chal-chalav ki thi

main zindagi se nabard-azma raha huun 'faraz'
main janta tha yahi raah ik bachav ki thi
