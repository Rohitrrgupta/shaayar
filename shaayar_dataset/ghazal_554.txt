tujhe kya sunaun main dilruba tire samne mira haal hai
tiri ik nigah ki baat hai miri zindagi ka saval hai

miri har khushi tire dam se hai miri zindagi tire gham se hai
tire dard se rahe be-khabar mire dil ki kab ye majal hai

tire husn par hai miri nazar mujhe subh shaam ki kya khabar
miri shaam hai tiri justuju meri subh tera khayal hai

mire dil jigar men sama bhi ja rahe kyon nazar ka bhi fasla
ki tire baghair to jan-e-jan mujhe zindagi bhi muhal hai
