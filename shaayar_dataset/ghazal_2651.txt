jaane kahan gaya hai vo vo jo abhi yahan tha
vo jo abhi yahan tha vo kaun tha kahan tha

ta-lamha-e-guzishta ye jism aur saae
zinda the raegan men jo kuchh tha raegan tha

ab jis ki diid ka hai sauda hamare sar men
vo apni hi nazar men apna hi ik saman tha

kya kya na khuun thuka main us gali men yaaro
sach janna vahan to jo fan tha raegan tha

ye vaar kar gaya hai pahlu se kaun mujh par
tha main hi daaen baaen aur main hi darmiyan tha

us shahr ki hifazat karni thi ham ko jis men
andhi ki thiin fasilen aur gard ka makan tha

thi ik ajab faza si imkan-e-khal-o-khad ki
tha ik ajab musavvir aur vo mira guman tha

umren guzar gai thiin ham ko yaqin se bichhá¸Œe
aur lamha ik guman ka sadiyon men be-aman tha

jab Dubta chala main tarikiyon ki tah men
tah men tha ik daricha aur us men asman tha
