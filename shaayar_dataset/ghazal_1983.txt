na puchhiye ki kaha kya hai an-kahi kya hai
azaab jhel raha huun sukhanvari kya hai

ajab hai zauq-e-tamasha ki ghar jala kar log
ye chahte hain samajhna ki raushni kya hai

pas-e-nazar ho agar maqsad-e-hayat to phir
ye ziist vaqt guzari hai zindagi kya hai

main multaji huun na vo multafit magar phir bhi
ye ek aag dilon men lagi hui kya hai

main dil ke daagh dikhaun ki zakhm-e-sar un ko
jo puchhte hain ki mafhum-e-dosti kya hai
