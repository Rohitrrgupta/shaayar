dil ko tarz-e-nigah-e-yar jatate aae
tiir bhi aae to be-par ki uḌate aae

badshahon ka hai darbar dar-e-pir-e-mughan
saikḌon jaate gae saikḌon aate aae

chhup ke bhi aae mire ghar to vo darbanon ko
apni pazeb ki jhankar sunate aae

roz-e-mahshar jo bulae gae divana-e-zulf
beḌiyan pahne hue shor machate aae

kya kahenge koi mahshar men jo puchhega 'amir'
kyuun na bigḌi hui baton ko banate aae
