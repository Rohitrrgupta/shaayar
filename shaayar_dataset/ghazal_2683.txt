ramaq ek jan-e-vabal hai koi dam jo hai to azaab hai
dil-e-dagh gashta kabab hai jigar gudakhta aab hai

miri khalq mahv-e-kalam sab mujhe chhoá¸Œte hain khamosh kab
mira harf rashk-e-kitab hai mari baat likhne ka baab hai

jo vo likhta kuchh bhi to nama-bar koi rahti munh men tire nihan
tiri khamushi se ye nikle hai ki javab khat ka javab hai

rahe haal dil ka jo ek sa to rujua karte kahin bhala
so tu ye kabhu hama daagh hai kabhu nim-soz kabab hai

kahenge kaho tumhen log kya yahi aarsi yahi tum sada
na kaso ki tum ko hai Tak haya na hamare munh se hijab hai

chalo mai-kade men basar karen ki rahi hai kuchh barakat vahin
lab-e-na-tovan ka kabab hai dam-e-abvan ka sharab hai

nahin khultin ankhen tumhari Tak ki maaal par bhi nazar karo
ye jo vahm ki si numud hai use khuub dekho to khvab hai

gae vaqt aate hain haath kab hue hain ganva ke kharab sab
tujhe karna hove so kar tu ab ki ye umr barq-e-shattab hai

kabhu lutf se na sukhan kya kabhu baat kah na laga liya
yahi lahza lahza khitab hai vahi lamha lamha itaab hai

tu jahan ke bahr-e-amiq men sar par hua na buland kar
ki ye panj-roza jo buud hai kaso mauj-e-pur ka habab hai

rakho aarzu mai-e-kham ki karo guftugu khat-e-jam ki
ki siyah caron se hashr men na hisab hai na kitab hai

mira shor sun ke jo logon ne kiya puchhna tu kahe hai kya
jise 'mir' kahte hain sahibo ye vahi to khana-kharab hai
