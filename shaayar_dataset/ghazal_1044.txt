hamara azm-e-safar kab kidhar ka ho jaae
ye vo nahin jo kisi rahguzar ka ho jaae

usi ko jiine ka haq hai jo is zamane men
idhar ka lagta rahe aur udhar ka ho jaae

khuli havaon men uḌna to us ki fitrat hai
parinda kyuun kisi shakh-e-shajar ka ho jaae

main laakh chahun magar ho to ye nahin sakta
ki tera chehra miri hi nazar ka ho jaae

mira na hone se kya farq us ko paḌna hai
pata chale jo kisi kam-nazar ka ho jaae

'vasim' subh ki tanhai-e-safar socho
mushaera to chalo raat bhar ka ho jaae
