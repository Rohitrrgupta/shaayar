kisi la-ilaj rajai ne ye khabar chaman men uḌaai hai
koi patta jab na ho peḌ par to samajh lo fasl-e-gul aai hai

koi ishtirak zarur hai vo ho rang ka ki umang ka
mira dil bhi to gul-e-surkh hai tira haath bhi to hinai hai

vo kashish kuchh aur hi chiiz hai jise husn kahte hain ahl-e-dil
na jamal-e-ariz-o-chashm-o-lab na kamal-e-chust-qabai hai

safar-e-hayat ke moḌ par mujhe tu mila ki khuda mila
yahi mera kaaba-e-justuju yahi meri hadd-e-rasai hai

main jhukun to chand jhuka rahe main rukun to vaqt ruka rahe
main tiri vafa ka jab ahl huun mire bas men saari khudai hai

main 'nadim' qarya-e-sim-o-zar se bhi sar-kashida guzar gaya
jo miri ana ka ghurur hai miri umr bhar ki kamai hai
