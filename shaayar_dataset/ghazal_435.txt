ishq hi tanha nahin shorida-sar mere liye
husn bhi betab hai aur kis qadar mere liye

haan mubarak ab hai mearaj-e-nazar mere liye
jis qadar vo dur-tar nazdik-tar mere liye

khel hai bazicha-e-sham-o-sahar mere liye
do gul-e-bazi hain ye shams o qamar mere liye

vaqf hai sayyad ki ik ik nazar mere liye
haan mubarak ye shikast-e-bal-o-par mere liye

garm hai hangama-e-sham-o-sahar mere liye
raat din gardish men hain shams o qamar mere liye

main huun vahshi aah kis sahra-e-afat-khez ka
hai gul-e-virana bhi begana-tar mere liye

us maqam-e-ishq men huun marhaba ai be-khudi
zarra zarra hai jahan garm-e-safar mere liye

jazb ho kar rah gaya huun main jamal-e-dost men
ishq hai tabinda-tar painda-tar mere liye

main nahin kahta ki main huun tu ho teri khalvaten
haan magar sab se juda khaas ik nazar mere liye

allah allah main bhi kya nazuk-dimagh-e-ishq huun
nikhat-e-gul bhi hai vajh-e-dard-e-sar mere liye

phir bhi ankhen DhunDhti hain ik sarapa naaz ko
main ne maana kuchh nahin hadd-e-nazar mere liye

rahrav-e-rah-e-talab ko khizr ki hajat nahin
zarra zarra hai charagh-e-rah-guzar mere liye

apne dil men juz tire main bhi sama sakta nahin
mera har har saans hai zanjir-e-dar mere liye

mujh ko jannat hi jo duniya hai to ya-rab bakhsh de
bas yahi daman-e-tar chashman-e-tar mere liye

tark-e-mai se aur bhi main to sharabi ban gaya
roz aa jaata hai mina-e-sahar mere liye
