bhulata laakh huun lekin barabar yaad aate hain
ilahi tark-e-ulfat par vo kyunkar yaad aate hain

na chheá¸Œ ai ham-nashin kaifiyyat-e-sahba ke afsane
sharab-e-be-khudi ke mujh ko saghar yaad aate hain

raha karte hain qaid-e-hosh men ai vae-nakami
vo dasht-e-khud-faramoshi ke chakkar yaad aate hain

nahin aati to yaad un ki mahinon tak nahin aati
magar jab yaad aate hain to aksar yaad aate hain

haqiqat khul gai 'hasrat' tire tark-e-mohabbat ki
tujhe to ab vo pahle se bhi baá¸Œh kar yaad aate hain
