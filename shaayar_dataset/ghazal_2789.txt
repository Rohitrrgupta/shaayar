bakht se koi shikayat hai na aflak se hai
yahi kya kam hai ki nisbat mujhe is khaak se hai

khvab men bhi tujhe bhulun to rava rakh mujh se
vo ravayya jo hava ka khas-o-khashak se hai

bazm-e-anjum men qaba khaak ki pahni main ne
aur miri saari fazilat isi poshak se hai

itni raushan hai tiri subh ki hota hai guman
ye ujala to kisi dida-e-namnak se hai

haath to kaaT diye kuza-garon ke ham ne
moajize ki vahi ummid magar chaak se hai
