ishq men zillat hui khiffat hui tohmat hui
akhir akhir jaan di yaron ne ye sohbat hui

aks us be-did ka to muttasil paḌta tha subh
din chaḌhe kya janun aine ki kya surat hui

lauh-e-sina par miri sau neza-e-khatti lage
khastagi is dil-shikasta ki isi babat hui

kholte hi ankhen phir yaan mundni ham ko paḌin
diid kya koi kare vo kis qadar mohlat hui

paanv mera kalba-e-ahzan men ab rahta nahin
rafta rafta us taraf jaane ki mujh ko lat hui

mar gaya avara ho kar main to jaise gard-bad
par jise ye vaqia pahuncha use vahshat hui

shaad o khush-tale koi hoga kisu ko chaah kar
main to kulfat men raha jab se mujhe ulfat hui

dil ka jaana aaj kal taaza hua ho to kahun
guzre us bhi sanahe ko ham-nashin muddat hui

shauq-e-dil ham na-tavanon ka likha jaata hai kab
ab talak aaphi pahunchne ki agar taqat hui

kya kaf-e-dast ek maidan tha bayaban ishq ka
jaan se jab us men guzre tab hamen rahat hui

yuun to ham ajiz-tarin-e-khalq-e-alam hain vale
dekhiyo qudrat khuda ki gar hamen qudrat hui

gosh zad chaT-paT hi marna ishq men apne hua
kis ko is bimari-e-jankah se fursat hui

be-zaban jo kahte hain mujh ko so chup rah jaenge
marke men hashr ke gar baat ki rukhsat hui

ham na kahte the ki naqsh us ka nahin naqqash sahl
chand saara lag gaya tab nim-rukh surat hui

is ghazal par shaam se to sufiyon ko vajd tha
phir nahin maalum kuchh majlis ki kya halat hui
