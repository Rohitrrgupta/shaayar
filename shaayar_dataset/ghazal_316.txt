kab yaad men tera saath nahin kab haat men tera haat nahin
sad-shukr ki apni raton men ab hijr ki koi raat nahin

mushkil hain agar halat vahan dil bech aaen jaan de aaen
dil vaalo kucha-e-janan men kya aise bhi halat nahin

jis dhaj se koi maqtal men gaya vo shaan salamat rahti hai
ye jaan to aani jaani hai is jaan ki to koi baat nahin

maidan-e-vafa darbar nahin yaan nam-o-nasab ki puchh kahan
ashiq to kisi ka naam nahin kuchh ishq kisi ki zaat nahin

gar baazi ishq ki baazi hai jo chaho laga do Dar kaisa
gar jiit gae to kya kahna haare bhi to baazi maat nahin
