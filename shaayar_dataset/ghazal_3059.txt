milti hai khu-e-yar se naar iltihab men
kafir huun gar na milti ho rahat azaab men

kab se huun kya bataun jahan-e-kharab men
shab-ha-e-hijr ko bhi rakhun gar hisab men

ta phir na intizar men niind aae umr bhar
aane ka ahd kar gae aae jo khvab men

qasid ke aate aate khat ik aur likh rakhun
main janta huun jo vo likhenge javab men

mujh tak kab un ki bazm men aata tha daur-e-jam
saaqi ne kuchh mila na diya ho sharab men

jo munkir-e-vafa ho fareb us pe kya chale
kyuun bad-guman huun dost se dushman ke baab men

main muztarib huun vasl men khauf-e-raqib se
Daala hai tum ko vahm ne kis pech-o-tab men

main aur hazz-e-vasl khuda-saz baat hai
jaan nazr deni bhuul gaya iztirab men

hai tevri chaḌhi hui andar naqab ke
hai ik shikan paḌi hui tarf-e-naqab men

lakhon lagao ek churana nigah ka
lakhon banav ek bigaḌna itaab men

vo naala dil men khas ke barabar jagah na paae
jis naala se shigaf paḌe aftab men

vo sehr mudda-talabi men na kaam aae
jis sehr se safina ravan ho sarab men

'ghalib' chhuTi sharab par ab bhi kabhi kabhi
piita huun roz-e-abr o shab-e-mahtab men
