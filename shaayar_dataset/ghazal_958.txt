naale ka aaj dil se phir lab talak guzar hai
Tak gosh rakhiyo idhar saath us ke kuchh khabar hai

ai hubb-e-jah vaalo jo aaj tajvar hai
kal us ko dekhiyo tum ne taaj hai na sar hai

ab ki hava-e-gul men sairabi hai nihayat
ju-e-chaman pe sabza mizhgan-e-chashm-e-tar hai

ai ham-safir-e-be-gul kis ko dimagh-e-nala
muddat hui hamari minqar-e-zer par hai

sham-e-akhir-e-shab huun san sar-guzasht meri
phir subh hote tak to qissa hi mukhtasar hai

ab rahm par usi ke mauquf hai ki yaan to
nai ashk men sarayat nai aah men asar hai

tu hi zamam apni naake tuá¸Œa ki majnun
muddat se naqsh-e-pa ke manind raah par hai

ham mast-e-ishq vaaiz be-hech bhi nahin hain
ghafil jo be-khabar hain kuchh un ko bhi khabar hai

ab phir hamara is ka mahshar men majra hai
dekhen to us jagah kya insaf dad-gar hai

afat-rasida ham kya sar khinchen us chaman men
jon nakhl-e-khushk ham ko nai saaya nai samar hai

kar 'mir' us zamin men aur ik ghazal to mauzun
hai harf-zan qalam bhi ab taba bhi idhar hai
