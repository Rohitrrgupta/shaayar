be-Thikane hai dil-e-gham-gin Thikane ki kaho
sham-e-hijran dosto kuchh is ke aane ki kaho

haan na puchho ik giraftar-e-qafas ki zindagi
ham-safiran-e-chaman kuchh ashiyane ki kaho

uḌ gaya hai manzil-e-dushvar men gham ka samand
gesu-e-pur-pech-o-kham ke taziyane ki kaho

baat banti aur baton se nazar aati nahin
us nigah-e-naz ki baten banane ki kaho

dastan vo thi jise dil bujhte bujhte kah gaya
sham-e-bazm-e-zindagi ke jhilmilane ki kaho

kuchh dil-e-marhum ki baten karo ai ahl-e-ilm
jis se virane the abad us divane ki kaho

dastan-e-zindagi bhi kis qadar dilchasp hai
jo azal se chhiḌ gaya hai us fasane ki kaho

ye fusun-e-nim-e-shab ye khvab-saman khamushi
samri fan aankh ke jaadu jagane ki kaho

koi kya khaega yuun sachchi qasam jhuTi qasam
us nigah-e-naz ki saugandh khane ki kaho

shaam hi se gosh-bar-avaz hai bazm-e-sukhan
kuchh 'firaq' apni sunao kuchh zamane ki kaho
