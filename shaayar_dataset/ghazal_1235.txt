khushbu jaise log mile afsane men
ek purana khat khola anjane men

shaam ke saae balishton se naape hain
chand ne kitni der laga di aane men

raat guzarte shayad thoḌa vaqt lage
dhuup unDelo thoḌi si paimane men

jaane kis ka zikr hai is afsane men
dard maze leta hai jo dohrane men

dil par dastak dene kaun aa nikla hai
kis ki aahaT sunta huun virane men

ham is moḌ se uTh kar agle moḌ chale
un ko shayad umr lagegi aane men
