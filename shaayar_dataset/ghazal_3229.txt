nazar bujhi to karishme bhi roz-o-shab ke gae
ki ab talak nahin aae hain log jab ke gae

karega kaun tiri bevafaiyon ka gila
yahi hai rasm-e-zamana to ham bhi ab ke gae

magar kisi ne hamen ham-safar nahin jaana
ye aur baat ki ham saath saath sab ke gae

ab aae ho to yahan kya hai dekhne ke liye
ye shahr kab se hai viran vo log kab ke gae

girafta-dil the magar hausla na haara tha
girafta-dil men magar hausle bhi ab ke gae

tum apni sham-e-tamanna ko ro rahe ho 'faraz'
in andhiyon men to pyare charagh sab ke gae
