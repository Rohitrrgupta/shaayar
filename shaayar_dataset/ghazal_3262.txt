aks-e-khushbu huun bikharne se na roke koi
aur bikhar jaun to mujh ko na sameTe koi

kaanp uThti huun main ye soch ke tanhai men
mere chehre pe tira naam na paḌh le koi

jis tarah khvab mire ho gae reza reza
us tarah se na kabhi TuuT ke bikhre koi

main to us din se hirasan huun ki jab hukm mile
khushk phulon ko kitabon men na rakkhe koi

ab to is raah se vo shakhs guzarta bhi nahin
ab kis ummid pe darvaze se jhanke koi

koi aahaT koi avaz koi chaap nahin
dil ki galiyan baḌi sunsan hain aae koi
