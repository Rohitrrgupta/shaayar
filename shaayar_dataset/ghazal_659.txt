hoti hai garche kahne se yaaro parai baat
par ham se to thanbe na kabhu munh par aai baat

jaane na tujh ko jo ye tasanno tu us se kar
tis par bhi to chhupi nahin rahti banai baat

lag kar tadarrau rah gae divar-e-bagh se
raftar ki jo teri saba ne chalai baat

kahte the us se miliye to kya kya na kahiye lek
vo aa gaya to samne us ke na aai baat

ab to hue hain ham bhi tire Dhab se ashna
vaan tu ne kuchh kaha ki idhar ham ne paai baat

bulbul ke bolne men sab andaz hain mire
poshida kab rahe hai kisu ki uḌaai baat

bhaḌka tha raat dekh ke vo shoala-khu mujhe
kuchh ru-siyah raqib ne shayad lagai baat

aalam siyah-khana hai kis ka ki roz-o-shab
ye shor hai ki deti nahin kuchh sunai baat

ik din kaha tha ye ki khamoshi men hai vaqar
so mujh se hi sukhan nahin main jo batai baat

ab mujh zaif-o-zar ko mat kuchh kaha karo
jaati nahin hai mujh se kisu ki uThai baat

khat likhte likhte 'mir' ne daftar kiye ravan
ifrat-e-ishtiyaq ne akhir baḌhai baat
