yaaro kahan tak aur mohabbat nibhaun main
do mujh ko bad-dua ki use bhuul jaun main

dil to jala kiya hai vo shoala sa aadmi
ab kis ko chhu ke haath bhi apna jalaun main

sunta huun ab kisi se vafa kar raha hai vo
ai zindagi khushi se kahin mar na jaun main

ik shab bhi vasl ki na mira saath de saki
ahd-e-firaq aa ki tujhe azmaun main

badnam mere qatl se tanha tu hi na ho
la apni mohr bhi sar-e-mahzar lagaun main

utra hai baam se koi ilham ki tarah
ji chahta hai saari zamin ko sajaun main

us jaisa naam rakh ke agar aae maut bhi
hans kar use 'qatil' gale se lagaun main
