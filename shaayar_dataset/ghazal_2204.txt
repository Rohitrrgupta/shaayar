dard kam hone laga aao ki kuchh raat kaTe
gham ki mi'ad baḌha jaao ki kuchh raat kaTe

hijr men ah-o-buka rasm-e-kuhan hai lekin
aaj ye rasm hi duhrao ki kuchh raat kaTe

yuun to tum raushni-e-qalb-o-nazar ho lekin
aaj vo mo'jiza dikhlao ki kuchh raat kaTe

dil dukhata hai vo mil kar bhi magar aaj ki raat
usi be-dard ko le aao ki kuchh raat kaTe

dam ghuTa jaata hai afsurda-dili se yaaro
koi afvah hi phailao ki kuchh raat kaTe

main bhi be-kar huun aur tum bhi ho viran bahut
dosto aaj na ghar jaao ki kuchh raat kaTe

chhoḌ aae ho sar-e-sham use kyuun 'nasir'
use phir ghar se bula laao ki kuchh raat kaTe
