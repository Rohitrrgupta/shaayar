hava badal gai us bevafa ke hone se
vagarna khalq to khush thi khuda ke hone se

khabar nahin mujhe matlub aur kya hai ki main
ziyada khush nahin arz o sama ke hone se

hamesha bar-sar-e-paikar huun kahin na kahin
mujhe 'ilaqa nahin bach-bacha ke hone se

ye sho'la dil se alag ho ke bhi nikal aaya
kuchh aag phail gai hai hava ke hone se

ye shahr kuchh bhi mazafat ke baghair nahin
vajud asl men hai mavara ke hone se

judai chhoḌti rahti hai vasl ki khushbu
main zinda rahta huun aksar qaza ke hone se

main purza purza paḌa huun jahan-tahan har samt
khafa sabhi hain mire ja-ba-ja ke hone se

zaruraten hi miri ho nahin rahin puuri
ruka hai qafila ik be-nava ke hone se

jo rah gai hai ye ek aanch ki kasar to 'zafar'
vo zar-gari thi kisi kimiya ke hone se
