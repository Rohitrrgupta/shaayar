bijli giri hai kal kisi ujḌe makan par
rone lagun ki hans paḌun is dastan par

vo qahr tha ki raat ka patthar pighal paḌa
kya atishin gulab khila asman par

ik naqsh sa nikharta rahega nigah men
ik harf sa larazta rahega zaban par

apne liye hi aankh ka parda huun raat din
main varna ashkar huun saare jahan par

sher aa ke chiir phaaḌ gaya mujh ko khvab men
dam-bhar ko meri aankh lagi thi machan par

pyasi hai ruuh jism sharabor hai to kya
be-kar menh barasta raha saeban par

piili hava men khuun ka zarra uḌa hi tha
pagal hua ye shahr zara se nishan par

khali paḌi hain bed ki bimar kursiyan
khun-khvab-dhup-dhund barasti hai lawn par

kis taaza marke pe gaya aaj phir 'zafar'
talvar taaq men hai na ghoḌa hai thaan par
