na harif-e-jan na sharik-e-gham shab-e-intizar koi to ho
kise bazm-e-shauq men laaen ham dil-e-be-qarar koi to ho

kise zindagi hai aziiz ab kise arzu-e-shab-e-tarab
magar ai nigar-e-vafa talab tira e'tibar koi to ho

kahin tar-e-daman-e-gul mile to ye maan len ki chaman khile
ki nishan fasl-e-bahar ka sar-e-shakh-sar koi to ho

ye udaas udaas se baam o dar ye ujaaḌ ujaaḌ si rah-guzar
chalo ham nahin na sahi magar sar-e-ku-e-yar koi to ho

ye sukun-e-jan ki ghaḌi Dhale to charagh-e-dil hi na bujh chale
vo bala se ho gham-e-ishq ya gham-e-rozgar koi to ho

sar-e-maqtal-e-shab-e-arzu rahe kuchh to ishq ki aabru
jo nahin adu to 'faraz' tu ki nasib-e-dar koi to ho
