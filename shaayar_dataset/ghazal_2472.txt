dil jo hai aag laga duun us ko
aur phir khud hi hava duun us ko

jo bhi hai us ko ganva baiTha hai
main bhala kaise ganva duun us ko

tujh guman par jo imarat ki thi
sochta huun ki main Dha duun us ko

jism men aag laga duun us ke
aur phir khud hi bujha duun us ko

hijr ki nazr to deni hai use
sochta huun ki bhula duun us ko

jo nahin hai mire dil ki duniya
kyuun na main 'jaun' miTa duun us ko
