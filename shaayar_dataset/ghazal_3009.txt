agar marte hue lab par na tera naam aaega
to main marne se dar-guzra mire kis kaam aaega

use bhi Thaan rakh saaqi yaqin hoga na rindon ko
agar zahid pahan kar jama-e-ehram aaega

shab-e-furqat men dard-e-dil se main us vaste khush huun
zaban par raat bhar rah rah ke tera naam aaega

lagi ho kuchh to qasid akhir is kam-bakht dil men bhi
vahan teri tarah jo jaega nakam aaega

isi ummid men bandhe hue hain TakTaki mai-kash
kaf-e-nazuk pe saaqi rakh ke ik din jaam aaega

yahan apni paḌi hai tujh se ai gham-khvar kya uljhun
ye kaun aram hai mar jaun tab aram aaega

zahe izzat jo ho is bazm men mazkur ai vaaiz
bala se gar gunahgaron men apna naam aaega

hazar inkar ya qat-e-taalluq us se kar naseh
magar hir-phir ke honTon par usi ka naam aaega

ata ki jab ki khud pir-e-mughan ne pi bhi le zahid
ye kaisa sochna hai tujh pe kyuun ilzam aaega

paḌa hai silsila taqdir ka sayyad ke bas men
chaman men ai saba kyunkar asir-e-dam aaega

koi badmast ko deta hai saaqi bhar ke paimana
tira kya jaega mujh par abas ilzam aaega

unhen dekhegi tu ai chashm-e-hasrat vasl men ya main
tire kaam aaega rona ki mere kaam aaega

hamesha kya piyunga main isi kohna-sifali main
mire aage kabhi to saghar-e-zarfam aaega

kahan se laun sabr-e-hazrat-e-ayyub ai saaqi
khum aaega surahi aaegi tab jaam aaega

chhuri thi kund teri ya tire qatil ki o bismil
taḌap bhi tu tiri gardan pe kyuun ilzam aaega
