kuchh dinon se jo tabiat miri yaksu kam hai
dil hai bhar-pur magar aankh men aansu kam hai

tujhe ghere men liye rakhte hain kuchh aur hi log
yaani tere liye ye halqa-e-bazu kam hai

toḌ jaise hai koi apne hi andar is ka
varna aisa bhi nahin hai tira jaadu kam hai

main in afat-e-samavi pe karun kyuun takiya
kya miri saari tabahi ke liye tu kam hai

rang-e-mausam hi mohabbat ka diya jis ne bigaḌ
shahr bhar ke liye kya ek hi bad-khu kam hai

peḌ ki chhanv pe karti hai qanaat kyuun khalq
aur kyuun sab ke liye saya-e-gesu kam hai

zindagi hai vahi sad-rang mire charon taraf
kuchh dinon se magar is ka koi pahlu kam hai

vo bhi jaane se hava phirta hai bahar aur kuchh
dil pe apna bhi kai roz se qaabu kam hai

shairi chhoḌ bhi sakta nahin main varna 'zafar'
janta huun is andhere men ye jugnu kam hai
