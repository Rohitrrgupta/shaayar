darvaza band dekh ke mere makan ka
jhonka hava ka khiḌki ke parde hila gaya

vo jan-e-nau-bahar jidhar se guzar gaya
peḌon ne phuul patton se rasta chhupa liya

us ke qarib jaane ka anjam ye hua
main apne-ap se bhi bahut duur ja paḌa

angḌai le rahi thi gulistan men jab bahar
har phuul apne rang ki atish men jal gaya

kanTe se TuTte hain mire ang ang men
rag rag men chand jalta hua zahr bhar gaya

ankhon ne us ko dekha nahin is ke bavajud
dil us ki yaad se kabhi ghafil nahin raha

darvaza khaTkhaTa ke sitare chale gae
khvabon ki shaal oḌh ke main unghta raha

shab chandni ki aanch men tap kar nikhar gai
suraj ki jalti aag men din khaak ho gaya

saḌken tamam dhuup se angara ho gaiin
andhi havaen chalti hain in par barahna-pa

vo aae thoḌi der ruke aur chale gae
'adil' main sar jhukae hue chup khaḌa raha
