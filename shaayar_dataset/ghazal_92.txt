tujh se mil kar to ye lagta hai ki ai ajnabi dost
tu miri pahli mohabbat thi miri akhiri dost

log har baat ka afsana bana dete hain
ye to duniya hai miri jaan kai dushman kai dost

tere qamat se bhi lipTi hai amar-bel koi
meri chahat ko bhi duniya ki nazar kha gai dost

yaad aai hai to phir TuuT ke yaad aai hai
koi guzri hui manzil koi bhuli hui dost

ab bhi aae ho to ehsan tumhara lekin
vo qayamat jo guzarni thi guzar bhi gai dost

tere lahje ki thakan men tira dil shamil hai
aisa lagta hai judai ki ghaá¸Œi aa gai dost

barish-e-sang ka mausam hai mire shahr men to
tu ye shishe sa badan le ke kahan aa gai dost

main use ahd-shikan kaise samajh luun jis ne
akhiri khat men ye likkha tha faqat aap ki dost
