jab chhai ghaTa lahrai dhanak ik husn-e-mukammal yaad aaya
un hathon ki mehndi yaad aai un ankhon ka kajal yaad aaya

sau tarah se khud ko bahla kar ham jis ko bhulae baiThe the
kal raat achanak jaane kyuun vo ham ko musalsal yaad aaya

tanhai ke saae bazm men bhi pahlu se juda jab ho na sake
jo umr kisi ke saath kaTi us umr ka pal pal yaad aaya

jo ziist ke tapte sahra par bhule se kabhi barsa bhi nahin
har moḌ pe har ik manzil par phir kyuun vahi badal yaad aaya

ham zud-faramoshi ke liye badnam bahut hain phir bhi 'bashar'
jab jab bhi chali madmati pavan uḌta hua anchal yaad aaya
