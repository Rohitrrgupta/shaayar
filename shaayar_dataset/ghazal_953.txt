abhi kuchh aur karishme ghazal ke dekhte hain
'faraz' ab zara lahja badal ke dekhte hain

judaiyan to muqaddar hain phir bhi jan-e-safar
kuchh aur duur zara saath chal ke dekhte hain

rah-e-vafa men harif-e-khiram koi to ho
so apne aap se aage nikal ke dekhte hain

tu samne hai to phir kyuun yaqin nahin aata
ye baar baar jo ankhon ko mal ke dekhte hain

ye kaun log hain maujud teri mahfil men
jo lalachon se tujhe mujh ko jal ke dekhte hain

ye qurb kya hai ki yak-jan hue na duur rahe
hazar ek hi qalib men Dhal ke dekhte hain

na tujh ko maat hui hai na mujh ko maat hui
so ab ke donon hi chalen badal ke dekhte hain

ye kaun hai sar-e-sahil ki Dubne vaale
samundaron ki tahon se uchhal ke dekhte hain

abhi talak to na kundan hue na raakh hue
ham apni aag men har roz jal ke dekhte hain

bahut dinon se nahin hai kuchh us ki khair-khabar
chalo 'faraz' ko ai yaar chal ke dekhte hain
