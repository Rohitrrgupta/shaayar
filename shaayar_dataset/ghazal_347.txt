kya jurm hai ye haal to jaane khuda-e-maut
har nafs ke liye hai magar yaan saza-e-maut

kahti hai 'aql maut ye hai bahr-e-zindagi
vo zindagi ki jo nahin hogi bara-e-maut

duniya ki zindagi to hai ik juzv-e-maut hi
is ka natija ho nahin sakta sivae maut

sancha ye zindagi hai faqat ruuh ke liye
jab Dhal chuke to sanche ko jaaez hai aae maut

kaisi Dhali isi ka hai lazim hamen khayal
ne'mat banaen maut ko kyon ho jafa-e-maut

hota hai gham zarur magar kuchh hai maslahat
allah kar de tab' ko raz-ashna-e-maut
