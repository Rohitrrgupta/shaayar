lutf ki un se iltija na karen
ham ne aisa kabhi kiya na karen

mil rahega jo un se milna hai
lab ko sharminda-e-dua na karen

sabr mushkil hai aarzu bekar
kya karen ashiqi men kya na karen

maslak-e-ishq men hai fikr haram
dil ko tadbir-ashna na karen

bhuul hi jaaen ham ko ye to na ho
log mere liye dua na karen

marzi-e-yar ke khilaf na ho
kaun kahta hai vo jafa na karen

shauq un ka so miT chuka 'hasrat'
kya karen ham agar vafa na karen
