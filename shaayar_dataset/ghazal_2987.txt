nazdikiyon men duur ka manzar talash kar
jo haath men nahin hai vo patthar talash kar

suraj ke ird-gird bhaTakne se faeda
dariya hua hai gum to samundar talash kar

tarikh men mahl bhi hai hakim bhi takht bhi
gumnam jo hue hain vo lashkar talash kar

rahta nahin hai kuchh bhi yahan ek sa sada
darvaza ghar ka khol ke phir ghar talash kar

koshish bhi kar umiid bhi rakh rasta bhi chun
phir is ke baad thoá¸Œa muqaddar talash kar
