guftugu jab muhal ki hogi
baat us ki misal ki hogi

zindagi hai khayal ki ik baat
jo kisi be-khayal ki hogi

thi jo khushbu saba ki chadar men
vo tumhari hi shaal ki hogi

na samajh paenge vo ahl-e-firaq
jo aziyyat visal ki hogi

dil pe taari hai ik kamal-e-khushi
shayad apne zaval ki hogi

jo ata ho visal-e-janan ki
vo udasi kamal ki hogi

aaj kahna hai dil ko haal apna
aaj to sab ke haal ki hogi

ho chuka main so fikr yaron ko
ab miri dekh-bhal ki hogi

ab khalish kya firaq ki us ke
ik khalish mah-o-sal ki hogi

kufr-o-iman kaha gaya jis ko
baat vo khadd-o-khal ki hogi

'jaun' dil ke khutan men aaya hai
har ghazal ik ghazal ki hogi

kab bhala aaegi javab ko raas
jo bhi halat saval ki hogi
