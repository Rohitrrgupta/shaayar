kya muafiq ho dava ishq ke bimar ke saath
ji hi jaate nazar aae hain is azar ke saath

raat majlis men tiri ham bhi khaá¸Œe the chupke
jaise tasvir laga de koi divar ke saath

mar gae par bhi khuli rah gaiin ankhen apni
kaun is tarah mua hasrat-e-didar ke saath

shauq ka kaam khincha duur ki ab mehr misal
chashm-e-mushtaq lagi jaae hai tumar ke saath

raah us shokh ki ashiq se nahin ruk sakti
jaan jaati hai chali khubi-e-raftar ke saath

ve din ab salte hain raton ko barson guzre
jin dinon der raha karte the ham yaar ke saath

zikr-e-gul kya hai saba ab ki khizan men ham ne
dil ko na-char lagaya hai khas o khaar ke saath

kis ko har dam hai lahu rone ka hijran men dimagh
dil ko ik rabt sa hai dida-e-khun-bar ke saath

meri us shokh se sohbat hai be-ainihi vaisi
jaise ban jaae kisu saade ko ayyar ke saath

dekhiye kis ko shahadat se sar-afraz karen
laag to sab ko hai us shokh ki talvar ke saath

bekali us ki na zahir thi jo tu ai bulbul
dam-kash-e-'mir' hui us lab o guftar ke saath
