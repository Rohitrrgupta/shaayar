dilon se arzu-e-umr-e-javedan na gai
koi nigah pas-e-gard-e-karvan na gai

vo aur chiiz hai hote hain jis se dil shadab
tiri bahar se virani-e-khizan na gai

nikal ke khuld se bhi aadmi na pachhtaya
zamin pe bhi chaman-arai-e-guman na gai

bas ek kunj-e-qafas tak na aa saki varna
saba chali to chaman men kahan kahan na gai

kahan kahan na huiin sabt husn ki mohren
kali hava men bikhar kar bhi raegan na gai

miri dua ki ye ghairat hai kitni qabil-e-dad
ki lab tak aai magar su-e-asman na gai

dayar-e-ishq khanDar aur dasht-e-dil sunsan
magar 'nadim' ki rangini-e-bayan na gai
