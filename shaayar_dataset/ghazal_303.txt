le ke khud pir-e-mughan haath men miina aaya
mai-kasho sharm ki is par bhi na piina aaya

na pilana kisi mai-kash ko na piina aaya
tujh ko zahid agar aaya bhi to kiina aaya

umr bhar khun-e-jigar baiTh ke piina aaya
arzuo tumhen marna hamen jiina aaya

dil ne dekha mujhe aur main ne falak ko dekha
bach ke sahil pe agar koi safina aaya

kisi badmast ki yaad aa gaiin ankhen saaqi
jab chhalakta hua aage mire miina aaya

ik zara si thi kabhi ki khalish us par ai hashr
dil men leta hua zahid vahi kiina aaya

laḌkhaḌana koi sikha koi sikha masti
ham ko aaya to faqat Dhaal ke piina aaya

khush ho ai chashm ki hai fasl yahi rone ki
muzhda ai abr ki savan ka mahina aaya

pi hi leni thi jo mai-khane ko aa nikla tha
tujh ko sohbat ka bhi zahid na qarina aaya

chaha jo kuchh vo zamane ne kiya naqsh is par
main to saada liye is dil ka nagina aaya

aaj tak daman-e-gul chaak hai khayyat-e-azal
tujh ko khilat bhi hasinon ka na siina aaya

dekh charon taraf apne ki tamasha kya hai
le ke is bazm men tu dida-e-bina aaya

munh pe ashiq ke mohabbat ki shikayat naseh
baat karne ka bhi nadan na qarina aaya

kis tarah milte hain bichhḌon se dikha denge kabhi
dil men vo tiir agar chiir ke siina aaya

Dhaal kar dete hain kis ko kise be-Dhale hue
mere saaqi ko to ye bhi na qarina aaya
