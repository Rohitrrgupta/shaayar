ham saada hi aise the ki yuun hi pazirai
jis baar khizan aai samjhe ki bahar aai

ashob-e-nazar se ki ham ne chaman-arai
jo shai bhi nazar aai gul-rang nazar aai

ummid-e-talattuf men ranjida rahe donon
tu aur tiri mahfil main aur miri tanhai

yak jaan na ho sakiye anjan na ban sakiye
yuun TuuT gai dil men shamshir-e-shanasai

us tan ki taraf dekho jo qatl-gah-e-dil hai
kya rakkha hai maqtal men ai chashm-e-tamashai
