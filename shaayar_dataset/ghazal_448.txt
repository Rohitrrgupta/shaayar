sabhi kahen mire gham-khvar ke alava bhi
koi to baat karun yaar ke alava bhi

bahut se aise sitamgar the ab jo yaad nahin
kisi habib-e-dil-azar ke alava bhi

ye kya ki tum bhi sar-e-rah haal puchhte ho
kabhi milo hamen bazar ke alava bhi

ujaaá¸Œ ghar men ye khushbu kahan se aai hai
koi to hai dar-o-divar ke alava bhi

so dekh kar tire rukhsar o lab yaqin aaya
ki phuul khilte hain gulzar ke alava bhi

kabhi 'faraz' se aa kar milo jo vaqt mile
ye shakhs khuub hai ashar ke alava bhi
