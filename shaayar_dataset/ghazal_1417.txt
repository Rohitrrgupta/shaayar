saaf kahte ho magar kuchh nahin khulta kahna
baat kahna bhi tumhara hai muamma kahna

ro ke us shokh se qasid mira rona kahna
hans paḌe us pe to phir harf-e-tamanna kahna

misl-e-maktub na kahne men hai kya kya kahna
na miri tarz-e-khamoshi na kisi ka kahna

aur thoḌi si shab-e-vasl baḌha de ya-rab
subh nazdik hamen un se hai kya kya kahna

phaaḌ khata hai jo ghairon ko jhapaT kar sag-e-yar
main ye kahta huun mire sher tira kya kahna

har bun-e-mu-e-mizha men hain yahan sau tufan
ain ghaflat hai mari aankh ko dariya kahna

vasf-e-rukh men jo sune sher vo hans kar bole
sher hain nuur ke hai nuur ka tera kahna

la sakoge na zara jalva-e-didar ki taab
arini munh se na ai hazrat-e-musa kahna

kar liya ahd kabhi kuchh na kahenge munh se
ab agar sach bhi kahen tum hamen jhuTa kahna

khaak men zid se milao na mire aansu ko
sachche moti ko munasib nahin jhuTa kahna

kaise nadan hain jo achchhon ko bura kahte hain
ho bura bhi to use chahiye achchha kahna

dam-e-akhir tu buto yaad khuda karne do
zindagi bhar to kiya main ne tumhara kahna

paḌhte hain dekh ke us but ko farishte bhi darud
marhaba salle-ala salle-ala kya kahna

ai buto tum jo ada aa ke karo masjid men
lab-e-mehrab kahe nam-e-khuda kya kahna

in hasinon ki jo tarif karo chiḌhte hain
sach to ye hai ki bura hai unhen achchha kahna
