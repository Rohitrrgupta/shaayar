chhin gai teri tamanna bhi tamannai se
dil bahalte hain kahin hausla-afzai se

kaisa raushan tha tira niind men Duuba chehra
jaise ubhra ho kisi khvab ki gahrai se

vahi ashufta-mizaji vahi khushiyan vahi gham
ishq ka kaam liya ham ne shanasai se

na kabhi aankh bhar aai na tira naam liya
bach ke chalte rahe har kucha-e-rusvai se

hijr ke dam se salamat hai tire vasl ki aas
tar-o-taza hai khushi gham ki tavanai se

khil ke murjha bhi gae fasl-e-mulaqat ke phuul
ham hi farigh na hue mausam-e-tanhai se
