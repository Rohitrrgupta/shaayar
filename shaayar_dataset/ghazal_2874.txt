kahan savab kahan kya azaab hota hai
mohabbaton men kab itna hisab hota hai

bichhaḌ ke mujh se tum apni kashish na kho dena
udaas rahne se chehra kharab hota hai

use pata hi nahin hai ki pyaar ki baazi
jo haar jaae vahi kamyab hota hai

jab us ke paas ganvane ko kuchh nahin hota
to koi aaj ka izzat-maab hota hai

jise main likhta huun aise ki khud hi paḌh paanv
kitab-e-zist men aisa bhi baab hota hai

bahut bharosa na kar lena apni ankhon par
dikhai deta hai jo kuchh vo khvab hota hai
