ghar men rahte hue ghairon ki tarah hoti hain
laḌkiyan dhaan ke paudon ki tarah hoti hain

uḌ ke ik roz bahut duur chali jaati hain
ghar ki shakhon pe ye chiḌiyon ki tarah hoti hain

sahmi sahmi hui rahti hain makan-e-dil men
arzuen bhi gharibon ki tarah hoti hain

TuuT kar ye bhi bikhar jaati hain ik lamhe men
kuchh umiden bhi gharondon ki tarah hoti hain

aap ko dekh ke jis vaqt palaTti hai nazar
meri ankhen miri ankhon ki tarah hoti hain
