ai husn-e-yar sharm ye kya inqalab hai
tujh se ziyada dard tira kamyab hai

ashiq ki be-dili ka taghaful nahin javab
us ka bas ek josh-e-mohabbat javab hai

teri inayaten ki nahin nazr-e-jan qubul
teri navazishen ki zamana kharab hai

ai husn apni hausla-afzaiyan to dekh
maana ki chashm-e-shauq bahut be-hijab hai

main ishq-e-be-niyaz huun tum husn-e-be-panah
mera javab hai na tumhara javab hai

mai-khana hai usi ka ye duniya usi ki hai
jis tishna-lab ke haath men jam-e-sharab hai

us se dil-e-tabah ki rudad kya kahun
jo ye na sun sake ki zamana kharab hai

ai mohtasib na phenk mire mohtasib na phenk
zalim sharab hai are zalim sharab hai

apne hudud se na baá¸Œhe koi ishq men
jo zarra jis jagah hai vahin aftab hai

vo laakh samne hon magar is ka kya ilaaj
dil manta nahin ki nazar kamyab hai

meri nigah-e-shauq bhi kuchh kam nahin magar
phir bhi tira shabab tira hi shabab hai

ab har khata-e-shauq isi ka javab hai
main us ka aina huun vo hai mera aina

meri nazar se us ki nazar kamyab hai
main huun khayal-e-yar hai chashm-e-pur-ab hai

sarmaya-e-firaq 'jigar' aah kuchh na puchh
ab jaan hai so apne liye khud azaab hai
