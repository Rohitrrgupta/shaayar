firaq-e-yar ne bechain mujh ko raat bhar rakkha
kabhi takiya idhar rakkha kabhi takiya idhar rakkha

shikast-e-dil ka baaqi ham ne ghurbat men asar rakha
likha ahl-e-vatan ko khat to ik gosha katar rakkha

barabar aaine ke bhi na samjhe qadr vo dil ki
ise zer-e-qadam rakkha use pesh-e-nazar rakkha

miTae dida-o-dil donon mere ashk-e-khunin ne
'ajab ye tifl abtar tha na ghar rakkha na dar rakkha

tumhare sang-e-dar ka ek TukḌa bhi jo haath aaya
aziiz aisa kiya mar kar use chhati pe dhar rakkha

jinan men saath apne kyuun na le jaunga naseh ko
suluk aisa hi mere saath hai hazrat ne kar rakkha

na ki kis ne sifarish meri vaqt-e-qatl qatil se
kaman ne haath joḌe tegh ne qadmon pe sar rakkha

ghazab barse vo mere aate hi ma'lum hota hai
jagah khali jo paai yaar ko ghairon ne bhar rakkha

baḌa ehsan hai mere sar pe us ki laghzish-e-pa ka
ki is ne be-tahasha haath mere dosh par rakkha

zamin men dana-e-gandum sadaf men ham hue gauhar
hamare ijz ne har maarka men ham ko dar rakkha

tire har naqsh-e-pa ko rahguzar men sajda-gah samjhe
jahan tu ne qadam rakkha vahan main ne bhi sar rakkha

amiir achchha shagun-e-mai kiya saaqi ki furqat men
jo barsa abr-e-rahmat ja-e-mai shishon men bhar rakkha
