kabhi hava to kabhi khak-e-rahguzar hona
mire nasib men likkha hai dar-ba-dar hona

agar chalo to mire saath hi chalo lekin
kaThin safar se ziyada hai ham-safar hona

udaas udaas ye divar-o-dar batate hain
ki jaise raas na ho un ko mera ghar hona

qadam uThe bhi nahin aur safar tamam hua
ghazab hai raah ka itna bhi mukhtasar hona

ye daur-e-kam-nazaran hai to phir hunar ka ziyan
jo ek baar na hona to beshtar hona
