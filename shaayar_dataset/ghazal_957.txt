chhoTe chhoTe se mafadat liye phirte hain
dar-ba-dar khud ko jo din raat liye phirte hain

apni majruh anaon ko dilase de kar
haath men kasa-e-khairat liye phirte hain

shahr men ham ne suna hai ki tire shola-nava
kuchh sulagte hue naghmat liye phirte hain

mukhtalif apni kahani hai zamane bhar se
munfarid ham gham-e-halat liye phirte hain

ek ham hain ki gham-e-dahr se fursat hi nahin
ek vo hain ki gham-e-zat liye phirte hain
