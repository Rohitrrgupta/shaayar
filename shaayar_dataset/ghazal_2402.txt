shuur o hosh o khirad ka moamla hai ajiib
maqam-e-shauq men hain sab dil o nazar ke raqib

main janta huun jamaat ka hashr kya hoga
masail-e-nazari men ulajh gaya hai khatib

agarche mere nasheman ka kar raha hai tavaf
miri nava men nahin tair-e-chaman ka nasib

suna hai main ne sukhan-ras hai turk-e-usmani
sunae kaun use 'iqbal' ka ye sher-e-gharib

samajh rahe hain vo europe ko ham-javar apna
sitare jin ke nasheman se hain ziyada qarib
