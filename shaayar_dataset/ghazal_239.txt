ajab surur mila hai mujhe dua kar ke
ki muskuraya khuda bhi sitara va kar ke

gada-gadi bhi ik uslub-e-fan hai jab main ne
usi ko maang liya us se iltija kar ke

shab-e-firaq ke har jabr ko shikast hui
ki main ne subh to kar li khuda khuda kar ke

ye soch kar ki kabhi to javab aaega
main us ke dar pe khaá¸Œa rah gaya sada kar ke

ye chara-gar hain ki ik ijtima-e-bad-zauqan
vo mujh ko dekhen tiri zaat se juda kar ke

khuda bhi un ko na bakhshe to lutf aa jaae
jo apne-ap se sharminda huun khata kar ke

khud apni zaat pe to e'timad pukhta hua
'nadim' yuun to mujhe kya mila vafa kar ke
