main bhi sharik-e-marg huun mar mere samne
meri sada ke phuul bikhar mere samne

akhir vo aarzu mere sar par savar thi
laae the jis ko khak-ba-sar mere samne

kahte nahin hain us ka sukhan mere aas paas
dete nahin hain us ki khabar mere samne

aage baḌhun to zard ghaTa mere ru-ba-ru
pichhe muḌun to gard-e-safar mere samne

main khud kisi ke khuun ki andhi huun in dinon
uḌti hui hava se na Dar mere samne

ankhon men raakh Daal ke nikla huun sair ko
shakhon pe nachte hain sharar mere samne

taari hai ik sukut 'zafar' khak-o-khisht par
jaari hai badalon ka safar mere samne
