peḌ ke patton men halchal hai khabar-dar se hain
shaam se tez hava chalne ke asar se hain

nakhuda dekh raha hai ki main girdab men huun
aur jo pul pe khaḌe log hain akhbar se hain

chaḌhte sailab men sahil ne to munh Dhanp liya
log paani ka kafan lene ko tayyar se hain

kal tavarikh men dafnae gae the jo log
un ke saae abhi darvazon pe bedar se hain

vaqt ke tiir to siine pe sambhale ham ne
aur jo niil paḌe hain tiri guftar se hain

ruuh se chhile hue jism jahan bikte hain
ham ko bhi bech de ham bhi usi bazar se hain

jab se vo ahl-e-siyasat men hue hain shamil
kuchh adu ke hain to kuchh mere taraf-dar se hain
