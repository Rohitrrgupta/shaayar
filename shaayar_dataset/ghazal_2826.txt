visal ki sarhadon tak aa kar jamal tera palaT gaya hai
vo rang tu ne miri nigahon pe jo bikhera palaT gaya hai

kahan ki zulfen kahan ke badal sivae tira-nasibon ke
miri nazar ne jise pukara vahi andhera palaT gaya hai

na chhanv karne ko hai vo anchal na chain lene ko hain vo banhen
musafiron ke qarib aa kar har ik basera palaT gaya hai

mire tasavvur ke raston men ubhar ke Duubi hazar aahaT
na jaane sham-e-alam se mil kar kahan savera palaT gaya hai

mila mohabbat ka rog jis ko 'qatil' kahte hain log jis ko
vahi to divana kar ke teri gali ka phera palaT gaya hai
