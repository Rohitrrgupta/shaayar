kami na ki tire vahshi ne khaak uḌane men
junun ka naam uchhalta raha zamane men

'firaq' dauḌ gai ruuh si zamane men
kahan ka dard bhara tha mire fasane men

junun se bhuul hui dil pe choT khane men
'firaq' der abhi thi bahar aane men

vo koi rang hai jo uḌ na jaae ai gul-e-tar
vo koi bu hai jo rusva na ho zamane men

vo astin hai koi jo lahu na de nikle
vo koi husn hai jhijhke jo rang laane men

ye gul khile hain ki choTen jigar ki ubhri hain
nihan bahar thi bulbul tire tarane men

bayan-e-shama hai hasil yahi hai jalne ka
fana ki kaifiyaten dekh jhilmilane men

kisi ki halat-e-dil sun ke uTh gaiin ankhen
ki jaan paḌ gai hasrat bhare fasane men

usi ki sharh hai ye uThte dard ka aalam
jo dastan thi nihan tere aankh uThane men

gharaz ki kaaT diye zindagi ke din ai dost
vo teri yaad men hon ya tujhe bhulane men

hamin hain gul hamin bulbul hamin hava-e-chaman
'firaq' khvab ye dekha hai qaid-khane men
