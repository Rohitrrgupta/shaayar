ye jo suna ik din vo haveli yaksar be-asar giri
ham jab bhi saae men baiThe dil par ik divar giri

junhi muḌ kar dekha main ne biich uThi thi ik divar
bas yuun samjho mere uupar bijli si ik baar giri

dhaar pe baaḌ rakhi jaae aur ham us ke ghayal Thahren
main ne dekha aur nazron se un palkon ki dhaar giri

girne vaali un taamiron men bhi ek saliqa tha
tum inTon ki puchh rahe ho miTTi tak hamvar giri

bedari ke bistar par main un ke khvab sajata huun
niind bhi jin ki TaaT ke uupar khvabon se nadar giri

khuub hi thi vo qaum-e-shahidan yaani sab be-zakhm-o-kharash
main bhi us saf men tha shamil vo saf jo be-var giri

har lamha ghamsan ka ran hai kaun apne ausan men hai
kaun hai ye achchha to main huun laash to haan ik yaar giri
