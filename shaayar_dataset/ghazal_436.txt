na hua nasib qarar-e-jan havas-e-qarar bhi ab nahin
tira intizar bahut kiya tira intizar bhi ab nahin

tujhe kya khabar mah-o-sal ne hamen kaise zakhm diye yahan
tiri yadgar thi ik khalish tiri yadgar bhi ab nahin

na gile rahe na guman rahe na guzarishen hain na guftugu
vo nishat-e-vada-e-vasl kya hamen eatibar bhi ab nahin

rahe nam-e-rishta-e-raftgan na shikayaten hain na shokhiyan
koi uzr-khvah to ab kahan koi uzr-dar bhi ab nahin

kise nazr den dil-o-jan baham ki nahin vo kakul-e-kham-ba-kham
kise har-nafas ka hisab den ki shamim-e-yar bhi ab nahin

vo hujum-e-dil-zadgan ki tha tujhe muzhda ho ki bikhar gaya
tire astane ki khair ho sar-e-rah-e-ghubar bhi ab nahin

vo jo apni jaan se guzar gae unhen kya khabar hai ki shahr men
kisi jan-nisar ka zikr kya koi sogvar bhi ab nahin

nahin ab to ahl-e-junun men bhi vo jo shauq-e-shahr men aam tha
vo jo rang tha kabhi ku-ba-ku sar-e-ku-e-yar bhi ab nahin
