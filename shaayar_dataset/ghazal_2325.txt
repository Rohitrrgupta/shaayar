manzar-e-subh dikhane use laaya na gaya
aati jaati rahin shamen koi aaya na gaya

raat bistar pe khule chand men sota tha koi
main ne chaha ki jagaun to jagaya na gaya

ek muddat use dekha use chaha lekin
vo kabhi paas se guzra to bulaya na gaya

ghere rahti thi use ek jahan ki nazren
phir jo dekha to vo us aan men paaya na gaya

sar uThate hi kaá¸Œi dhuup ki yalghar hui
do qadam bhi kisi divar ka saaya na gaya

tha muqarrar ki mulaqat rahegi us se
vo to pahuncha tha magar mujh se hi aaya na gaya
