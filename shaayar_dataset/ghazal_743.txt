shab-e-visal men duuri ka khvab kyuun aaya
kamal-e-fath men ye Dar ka baab kyuun aaya

dilon men ab ke baras itne vahm kyuun jaage
bilad-e-sabr men ab iztirab kyuun aaya

hai aag gul pe ajab is bahar-e-guzran men
chaman men ab ke gul-e-be-hisab kyuun aaya

agar vahi tha to rukh pe vo be-rukhi kya thi
zara se hijr men ye inqalab kyuun aaya

bas ek hoga tamasha tamam samton par
miri sada ke safar men sarab kyuun aaya

main khush nahin huun bahut duur us se hone par
jo main nahin tha to us par shabab kyuun aaya

uá¸Œa hai shola-e-barq abr ki fasilon par
ye is bala ke muqabil sahab kyuun aaya

yaqin kis liye us par se uTh gaya hai 'munir'
tumhare sar pe ye shak ka azaab kyuun aaya
