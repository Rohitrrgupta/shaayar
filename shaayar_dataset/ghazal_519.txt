taqaza ho chuki hai aur tamanna ho raha hai
ki sidha chahta huun aur ulTa ho raha hai

ye tasviren sadaon men Dhali jaati hain kyuun kar
ki ankhen band hain lekin tamasha ho raha hai

kahin Dhalti hai shaam aur phuTti hai raushni si
kahin pau phaT rahi hai aur andhera ho raha hai

pas-e-mauj-e-hava barish ka bistar sa bichhane
sar-e-bam-e-nava badal ka Tuká¸Œa ho raha hai

jise darvaza kahte the vahi divar nikli
jise ham dil samajhte the vo duniya ho raha hai

qadam rakkhe hain is payab men ham ne to jab se
ye dariya aur gahra aur gahra ho raha hai

kharabi ho rahi hai to faqat mujh men hi saari
mire charon taraf to khuub achchha ho raha hai

kahan tak ho saka kar-e-mohabbat kya bataen
tumhare samne hai kaam jitna ho raha hai

guzarte ja rahe the ham 'zafar' lamha-ba-lamha
samajhte the ki ab apna guzara ho raha hai
