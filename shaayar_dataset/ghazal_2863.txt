baiThe hain jahan saaqi paimana-e-zar le kar
us bazm se uTh aae ham dida-e-tar le kar

yadon se tiri raushan mehrab-e-shab-e-hijran
DhunDhenge tujhe kab tak qindil-e-qamar le kar

kya husn hai duniya men kya lutf hai jiine men
dekhe to koi mera andaz-e-nazar le kar

hoti hai zamane men kis tarah pazirai
niklo to zara ghar se ik zauq-e-safar le kar

rahen chamak uTThengi khurshid ki mashal se
hamrah saba hogi khushbu-e-sahar le kar

makhmal si bichha denge qadmon ke tale sahil
dariya ubal aenge sad-mauj-e-guhar le kar

pahnaenge taaj apna peá¸Œon ke ghane saae
niklenge shajar apne khush-rang samar le kar

lapkenge gale milne sarv aur sanobar sab
uThenge gulistan bhi shakh-e-gul-e-tar le kar

hanste hue shahron ki avaz bulaegi
lab jaam ke chamkenge sau shoala-e-tar le kar

aflak bajaenge saaz apne sitaron ka
gaenge bahut lamhe anfas-e-sharar le kar

ye alam-e-khaki ik sayyara-e-raushan hai
aflak se Takra do taqdir-e-bashar le kar
