hava-e-shab bhi hai ambar-afshan uruuj bhi hai mah-e-mubin ka
nisar hone ki do ijazat mahal nahin hai nahin nahin ka

agar ho zauq-e-sujud paida sitara ho auj par jabin ka
nishan-e-sajda zamin par ho to fakhr hai vo rukh-e-zamin ka

saba bhi us gul ke paas aai to mere dil ko hua ye khaTka
koi shagufa na ye khilae payam laai na ho kahin ka

na mehr o mah par miri nazar hai na lala-o-gul ki kuchh khabar hai
farogh-e-dil ke liye hai kaafi tasavvur us ru-e-atishin ka

na ilm-e-fitrat men tum ho mahir na zauq-e-taat hai tum se zahir
ye be-usuli bahut buri hai tumhen na rakkhegi ye kahin ka
