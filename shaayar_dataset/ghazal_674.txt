khaá¸Œi hai shaam ki khvab-e-safar ruka hua hai
yaqin kyuun nahin aata agar ruka hua hai

guzarne vaale the jo bhi guzar gae lekin
miyan-e-rah koi be-khabar ruka hua hai

baras raha hai na chhaTta hai ye kai din se
jo ek abr miri khaak par ruka hua hai

ravan bhi silsial-e-ashk hai abhi kuchh kuchh
ye qafila jo kahin besh-tar ruka hua hai

abhi nikal nahin sakta gharon se koi yahan
ki sail-e-ab abhi dar-ba-dar ruka hua hai

har ek shai hai kisi raakh men badalne ko
kahin jo khana-e-khas men sharar ruka hua hai

chali hui thi miri baat jitne zoron se
usi hisab se is ka asar ruka hua hai

pahunch sake kisi manzil pe kya musafir-e-dil
ki chal raha hai ba-zahir magar ruka hua hai

ye harf o saut karishme hain sab usi ke 'zafar'
lahu ke saath ragon men jo Dar ruka hua hai
