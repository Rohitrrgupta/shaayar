dekhega jo tujh ro ko so hairan rahega
vabasta tire mu ka pareshan rahega

vaada to kiya is se dam-e-subh ka lekin
us dam taiin mujh men bhi agar jaan rahega

munim ne bana zulm ki rakh ghar to banaya
par aap koi raat hi mehman rahega

chhuTun kahin iiza se laga ek hi jallad
ta-hashr mire sar pe ye ehsan rahega

chimTe rahenge dasht-e-mohabbat men sar-o-tegh
mahshar taiin khali na ye maidan rahega

jaane ka nahin shor sukhan ka mire hargiz
ta-hashr jahan men mira divan rahega

dil dene ki aisi harakat un ne nahin ki
jab tak jiyega 'mir' pasheman rahega
