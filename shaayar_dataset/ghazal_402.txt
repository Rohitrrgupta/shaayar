vaan irada aaj us qatil ke dil men aur hai
aur yahan kuchh aarzu bismil ke dil men aur hai

vasl ki Thahrave zalim to kisi surat se aaj
varna Thahri kuchh tire maail ke dil men aur hai

hai hilal o badr men ik nuur par jo raushni
dil men naqis ke hai vo kamil ke dil men aur hai

pahle to milta hai dildari se kya kya dilruba
bandhta mansube phir vo mil ke dil men aur hai

hai mujhe bad-az-saval-e-bosa khvahish vasl ki
ye tamanna ek is saail ke dil men aur hai

go vo mahfil men na bola pa gae chitvan se ham
aaj kuchh us raunaq-e-mahfil ke dil men aur hai

yuun to hai vo hi dil-e-alam ke dil men ai 'zafar'
us ka aalam mard-e-sahab dil ke dil men aur hai
