ashiq the shahr men jo purane sharab ke
hain un ke dil men vasvase ab ehtisab ke

vo jo tumhare haath se aa kar nikal gaya
ham bhi qatil hain usi khana-kharab ke

phulon ki sej par zara aram kya kiya
us gul-badan pe naqsh uTh aae gulab ke

soe to dil men ek jahan jagne laga
jaage to apni aankh men jaale the khvab ke

bas tishnagi ki aankh se dekha karo unhen
dariya ravan-davan hain chamakte sarab ke

okaá¸Œa itni duur na hota to ek din
bhar laate saans saans men gul aftab ke

kis tarah jama kijiye ab apne aap ko
kaghaz bikhar rahe hain purani kitab ke
