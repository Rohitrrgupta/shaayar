dil kitna abad hua jab diid ke ghar barbad hue
vo bichhḌa aur dhyan men us ke sau mausam ijad hue

namvari ki baat digar hai varna yaaro socho to
gulgun ab tak kitne teshe be-khun-e-farhad hue

laenge kahan se bol rasile honTon ki nadari men
samjho ek zamana guzra boson ki imdad hue

tum meri ik khud-masti ho main huun tumhari khud-bini
rishte men ik ishq ke ham tum donon be-buniyad hue

mera kya ik mauj-e-hava huun par yuun hai ai ghuncha-dahan
tu ne dil ka baagh jo chhoḌa ghunche be-ustad hue

ishq-mohalle men ab yaaro kya koi maashuq nahin
kitne qatil mausam guzre shor hue fariyad hue

ham ne dil ko maar rakha hai aur jatate phirte hain
ham dil zakhmi mizhgan khunin ham na hue jallad hue

barq kiya hai aks-e-badan ne tere hamen ik tang qaba
tere badan par jitne til hain saare ham ko yaad hue

tu ne kabhi socha to hoga socha bhi ai mast-ada
teri ada ki abadi par kitne ghar barbad hue

jo kuchh bhi rudad-e-sukhan thi honTon ki duuri se thi
jab honTon se honT mile to yak-dam be-rudad hue

khak-nashinon se kuche ke kya kya nakhvat karte hain
janan jaan tire darban to firaun-o-shaddad hue

shahron men hi khaak uḌa lo shor macha lo be-ja lo
jin dashton ki soch rahe ho vo kab ke barbad hue

samton men bikhri vo khalvat vo dil ki rang-e-abadi
yaani vo jo bam-o-dar the yaksar gard-o-bad hue

tu ne rindon ka haq maara mai-khane men raat gae
shaikh khare sayyad hain ham to ham ne sunaya shaad hue
