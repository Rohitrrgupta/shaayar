shikva koi dariya ki ravani se nahin hai
rishta hi miri pyaas ka paani se nahin hai

kal yuun tha ki ye qaid-e-zamani se the bezar
fursat jinhen ab sair-e-makani se nahin hai

chaha to yaqin aae na sachchai pe us ki
khaif koi gul ahd-e-khizani se nahin hai

dohrata nahin main bhi gae logon ki baten
is daur ko nisbat bhi kahani se nahin hai

kahte hain mire haq men sukhan-fahm bas itna
sheron men jo khubi hai muani se nahin hai
