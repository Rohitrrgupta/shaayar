gila hai shauq ko dil men bhi tangi-e-ja ka
guhar men mahv hua iztirab dariya ka

ye janta huun ki tu aur pasukh-e-maktub
magar sitam-zada huun zauq-e-khama-farsa ka

hina-e-pa-e-khizan hai bahar agar hai yahi
davam-e-kulfat-e-khatir hai aish duniya ka

gham-e-firaq men taklif-e-sair-e-bagh na do
mujhe dimagh nahin khanda-ha-e-beja ka

hanuz mahrami-e-husn ko tarasta huun
kare hai har-bun-e-mu kaam chashm-e-bina ka

dil us ko pahle hi naz-o-ada se de baiThe
hamen dimagh kahan husn ke taqaza ka

na kah ki girya ba-miqdar-e-hasrat-e-dil hai
miri nigah men hai jam-o-kharch dariya ka

falak ko dekh ke karta huun us ko yaad 'asad'
jafa men us ki hai andaz kar-farma ka

mira shumul har ik dil ke pech-o-tab men hai
main muddaa huun tapish-nama-e-tamanna ka

mili na vusat-e-jaulan yak junun ham ko
adam ko le gae dil men ghubar sahra ka
