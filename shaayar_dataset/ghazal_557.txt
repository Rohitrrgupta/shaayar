ye nahin kahta ki dobara vahi avaz de
koi asani to paida kar koi avaz de

main use sun kar bhi aane ka nahin majbur huun
phir bhi apne khvab-khane se kabhi avaz de

ho sake donon zamanon men ham-ahangi koi
main purana huun to kya mujh ko nai avaz de

maut ke sahil par istada huun to mujh ko kahin
zindagi ke paniyon men Dubti avaz de

Thiik hai tu ne pukara hoga jis-tis ko magar
mere hisse men koi aai hui avaz de

bin bulaya hi chala aunga main shayad kabhi
lekin itne shor men to aap bhi avaz de

main use pahchan hi paun na pahli baar to
koi avazon ke jangal men ghiri avaz de

munh se kuchh kah to sahi is khamushi ke ar-par
mustaqil ko chhoá¸Œ koi sarsari avaz de

tu ne to har haal men sunna hai ab tujh ko 'zafar'
raushni avaz de ya tirgi avaz de
