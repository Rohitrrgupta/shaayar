fasl-e-gul fasl-e-khizan jo bhi ho khush-dil rahiye
koi mausam ho har ik rang men kamil rahiye

mauj o girdab o talatum ka taqaza hai kuchh aur
rahiye mohtat to bas ta-lab-e-sahil rahiye

dekhte rahiye ki ho jaae na kam shan-e-junun
aaina ban ke khud apne hi muqabil rahiye

un ki nazron ke siva sab ki nigahen uTThin
mahfil-e-yar men bhi zinat-e-mahfil rahiye

dil pe har haal men hai sohbat-e-na-jins haram
haif-sad-haif ki na-jinson men shamil rahiye

daagh siine ka dahakta rahe jalta rahe dil
raat baaqi hai jahan tak mah-e-kamil rahiye

janiye daulat-e-kaunain ko bhi jins-e-haqir
aur dar-e-yar pe ik bose ke saail rahiye
