moh men sajde men par naqsh mera baar raha
us astan pe miri khaak se ghubar raha

junun men ab ke mujhe apne dil ka gham hai pe haif
khabar li jab ki na jaame men ek taar raha

bashar hai vo pe khula jab se us ka dam-e-zulf
sar-e-rah us ke farishte hi ka shikar raha

kabhu na ankhon men aaya vo shokh khvab ki tarah
tamam-umr hamen us ka intizar raha

sharab-e-aish mayassar hui jise ik shab
phir us ko roz-e-qayamat talak khumar raha

butan ke ishq ne be-ikhtiyar kar Daala
vo dil ki jis ka khudai men ikhtiyar raha

vo dil ki sham-o-sahar jaise pakka phoá¸Œa tha
vo dil ki jis se hamesha jigar-figar raha

tamam-umr gai us pe haath rakhte hamen
vo dardnak alarraghm be-qarar raha

sitam men gham men sar-anjam us ka kya kahiye
hazaron hasraten thiin tis pe ji ko maar raha

baha to khuun ho ankhon ki raah bah nikla
raha jo sina-e-sozan men daghdar raha

so us ko ham se faramosh-kariyon le gae
ki us se qatra-e-khun bhi na yadgar raha

gali men us ki gaya so gaya na bola phir
main 'mir' 'mir' kar us ko bahut pukar raha
