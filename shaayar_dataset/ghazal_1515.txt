vo jo ham-rahi ka ghurur tha vo savad-e-rah men jal-bujha
tu hava ke ishq men ghul gaya main zamin ki chaah men jal-bujha

ye jo shakh-e-lab pe hujum-e-rang-e-sada khila hai gali gali
kahin koi shoala-e-be-nava kisi qatl-gah men jal-bujha

jo kitab-e-ishq ke baab the tiri dastaras men bikhar gae
vo jo ahd-nama-e-khvab tha vo miri nigah men jal-bujha

hamen yaad ho to sunaen bhi zara dhyan ho to bataen bhi
ki vo dil jo mahram-e-raz tha kahan rasm-o-rah men jal-bujha

kahin be-niyazi ki laag men kahin ehtiyat ki aag men
tujhe meri koi khabar bhi hai mire khair-khvah main jal-bujha

miri raakh se nai raushni ki hikayaton ko sameT le
main charagh-e-subh-e-visal tha tiri khema-gah men jal-bujha

vo jo harf-e-taza-misal the unhen jab se tu ne bhula diya
tiri bazm-e-naz ka bankpan kisi khanqah men jal-bujha
