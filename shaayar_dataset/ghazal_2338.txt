sab ne milae haath yahan tirgi ke saath
kitna baḌa mazaq hua raushni ke saath

sharten lagai jaati nahin dosti ke saath
kiije mujhe qubul miri har kami ke saath

tera khayal, teri talab teri aarzu
main umr bhar chala huun kisi raushni ke saath

duniya mire khilaf khaḌi kaise ho gai
meri to dushmani bhi nahin thi kisi ke saath

kis kaam ki rahi ye dikhave ki zindagi
vaade kiye kisi se guzari kisi ke saath

duniya ko bevafai ka ilzam kaun de
apni hi nibh saki na bahut din kisi ke saath

qatre vo kuchh bhi paaen ye mumkin nahin 'vasim'
baḌhna jo chahte hain samundar-kashi ke saath
