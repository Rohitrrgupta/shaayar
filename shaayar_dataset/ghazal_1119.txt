na manzilon ko na ham rahguzar ko dekhte hain
ajab safar hai ki bas ham-safar ko dekhte hain

na puchh jab vo guzarta hai be-niyazi se
to kis malal se ham nama-bar ko dekhte hain

tire jamal se haT kar bhi ek duniya hai
ye ser-chashm magar kab udhar ko dekhte hain

ajab fusun-e-kharidar ka asar hai ki ham
usi ki aankh se apne hunar ko dekhte hain

'faraz' dar-khur-e-sajda har astana nahin
ham apne dil ke havale se dar ko dekhte hain
