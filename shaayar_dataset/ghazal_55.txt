dard-o-andoh men Thahra jo raha main hi huun
rang-ru jis ke kabhu munh na chaá¸Œha main hi huun

jis pe karte ho sada jaur-o-jafa main hi huun
phir bhi jis ko hai guman tum se vafa men hi huun

bad kaha main ne raqibon ko to taqsir hui
kyuun hai bakhsho bhi bhala sab men bura main hi huun

apne kuche men fughan jis ki suno ho har raat
vo jigar-e-sokhta o sina-jala main hi huun

khaar ko jin ne laá¸Œi moti ki kar dikhlaya
us bayaban men vo abla-pa main hi huun

lutf aane ka hai kya bas nahin ab tab-e-jafa
itna aalam hai bhara jaao na kya main hi huun

ruk ke ji ek jahan dusre aalam ko gaya
tan-e-tanha na tire gham men hua main hi huun

is ada ko to Tak ik sair kar insaf karo
vo bura haiga bhala dosto ya main hi huun

main ye kahta tha ki dil jan ne liya kaun hai vo
yak-ba-yak bol uTha us taraf aa main hi huun

jab kaha main ne ki tu hi hai to phir kahne laga
kya karega tu mira dekhun to ja main hi huun

sunte hi hans ke Tak ik sochiyo kya tu hi tha
jin ne shab ro ke sab ahval kaha main hi huun

'mir' avara-e-alam jo suna hai tu ne
khak-aluda vo ai bad-e-saba main hi huun

kasa-e-sar ko liye mangta didar phire
'mir' vo jaan se bezar gada main hi huun
