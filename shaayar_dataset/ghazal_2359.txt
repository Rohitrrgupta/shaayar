makka gaya madina gaya karbala gaya
jaisa gaya tha vaisa hi chal phir ke aa gaya

dekha ho kuchh us amad-o-shud men to main kahun
khud gum hua huun baat ki tah ab jo pa gaya

kapá¸Œe gale ke mere na hon ab-dida kyuun
manind-e-abr dida-e-tar ab to chha gaya

jan-soz aah o naala samajhta nahin huun main
yak shoala mere dil se uTha tha jala gaya

vo mujh se bhagta hi phira kibr-o-naz se
juun juun niyaz kar ke main us se laga gaya

jor-e-siphar-e-dun se bura haal tha bahut
main sharm-e-na-kasi se zamin men sama gaya

dekha jo raah jaate tabakhtur ke saath use
phir mujh shikasta-pa se na ik-dam raha gaya

baiTha to boriye ke taiin sar pe rakh ke 'mir'
saf kis adab se ham fuqara ki uTha gaya
