jo tu hi sanam ham se be-zar hoga
to jiina hamen apna dushvar hoga

gham-e-hijr rakkhega be-tab dil ko
hamen kuḌhte kuḌhte kuchh azar hoga

jo ifrat-e-ulfat hai aisa to ashiq
koi din men barson ka bimar hoga

uchaTti mulaqat kab tak rahegi
kabhu to tah-e-dil se bhi yaar hoga

tujhe dekh kar lag gaya dil na jaana
ki us sang-dil se hamen pyaar hoga

laga karne hijran sakhti se sakhti
khuda jaane kya akhir-e-kar hoga

yahi hoga kya hoga 'mir' hi na honge
jo tu hoga be-yar gham-khvar hoga
