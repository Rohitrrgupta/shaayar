gar ghair ke ghar se na dil-aram nikalta
dam kaahe ko yuun ai dil-e-nakam nikalta

main vahm se marta huun vahan roab se us ke
qasid ki zaban se nahin paigham nikalta

karte jo mujhe yaad shab-e-vasl adu tum
kya subh ki khurshid na ta-sham nikalta

jab jante tasir ki dushman bhi vahan se
apni tarah ai gardish-e-ayyam nikalta

har ek se us bazm men shab puchhte the naam
tha lutf jo koi mira hamnam nikalta

kyuun kaam talab hai mire azar se gardun
nakam se dekha hai kahin kaam nikalta

thi nauha-zani dil ke janaze pe zaruri
shayad ki vo ghabra ke sar-e-bam nikalta

kanTa sa khaTakta hai kaleje men gham-e-hijr
ye khaar nahin dil se gul-andam nikalta

huren nahin 'momin' ke nasibon men jo hotin
but-khane hi se kyuun ye bad-anjam nikalta
