sar-gashtagi men alam-e-hasti se yaas hai
taskin ko de naved ki marne ki aas hai

leta nahin mire dil-e-avara ki khabar
ab tak vo janta hai ki mere hi paas hai

kiije bayan surur-e-tap-e-gham kahan talak
har mu mire badan pe zaban-e-sipas hai

hai vo ghurur-e-husn se begana-e-vafa
har-chand us ke paas dil-e-haq-shanas hai

pi jis qadar mile shab-e-mahtab men sharab
is balghami-mizaj ko garmi hi raas hai

har ik makan ko hai makin se sharaf 'asad'
majnun jo mar gaya hai to jangal udaas hai

kya gham hai us ko jis ka 'ali' sa imaam ho
itna bhi ai falak-zada kyuun bad-havas hai
