kahte hain log yaar ka abru phaḌak gaya
tegha sa kuchh nazar men hamari saḌak gaya

main kya karun ada-e-ghazab-nak ka bayan
bijli sa mere samne aa kar kaḌak gaya

naale se mere gul to hua chaak pairahan
bulbul tira jigar na ye sun kar taḌak gaya

koi gaya na khauf se qatil ke samne
main hi tha us ke ru-ba-ru jo be-dhaḌak gaya

mushkil paḌega phir to bujhana jahan ka
jo Tuk ziyada ishq ka shoala bhaḌak gaya

'sauda' chura chuka hi tha gulshan men gul ko main
qismat ko apni kya kahun patta khaḌak gaya
