gareban dar gareban nukta-arai bhi hoti hai
bahar aae to divanon ki rusvai bhi hoti hai

ham un ki bazm tak ja hi pahunchte hain kisi surat
agarche raah men divar-e-tanhai bhi hoti hai

bikharti hai vahi aksar khizan-parvar baharon men
chaman men jo kali pahle se murjhai bhi hoti hai

ba-nam-e-kufr-o-iman be-muravvat hain jahan donon
vahan shaikh-o-barahman ki shanasai bhi hoti hai

chamakti hai koi bijli to sham'-e-rahguzar ban kar
nigah-e-barham in ki kuchh to sharmai bhi hoti hai

'qatil' us dam bhi rahta hai yahi ehsas-e-mahrumi
jab un shanon pe zulfon ki ghaTa chhai bhi hoti hai
