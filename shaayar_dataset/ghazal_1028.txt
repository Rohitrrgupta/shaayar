pa-ba-gil sab hain rihai ki kare tadbir kaun
dast-basta shahr men khole miri zanjir kaun

mera sar hazir hai lekin mera munsif dekh le
kar raha hai meri fard-e-jurm ko tahrir kaun

aaj darvazon pe dastak jaani pahchani si hai
aaj mere naam laata hai miri taazir kaun

koi maqtal ko gaya tha muddaton pahle magar
hai dar-e-khema pe ab tak surat-e-tasvir kaun

meri chadar to chhini thi shaam ki tanhai men
be-ridai ko miri phir de gaya tashhir kaun

sach jahan pa-basta mulzim ke kaTahre men mile
us adalat men sunega adl ki tafsir kaun

niind jab khvabon se pyari ho to aise ahd men
khvab dekhe kaun aur khvabon ko de tabir kaun

ret abhi pichhle makanon ki na vapas aai thi
phir lab-e-sahil gharaunda kar gaya taamir kaun

saare rishte hijraton men saath dete hain to phir
shahr se jaate hue hota hai daman-gir kaun

dushmanon ke saath mere dost bhi azad hain
dekhna hai khinchta hai mujh pe pahla tiir kaun
