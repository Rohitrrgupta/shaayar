tire labon pe agar surkhi-e-vafa hi nahin
to ye banao ye saj dhaj tujhe rava hi nahin

main teri ruuh ki patti ki tarah kaanp gaya
hava-e-subh-e-subuk-gam ko pata hi nahin

kisi umiid ke phulon bhare shabistan se
jo aankh mal ke uTha huun to vo hua hi nahin

faraz-e-sham se girta raha fasana-e-shab
gada-e-gauhar-e-guftar ne suna hi nahin

chamak raha hai miri zindagi ka har lamha
main kya karun ki miri aankh men ziya hi nahin
