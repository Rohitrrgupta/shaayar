ye ruke ruke se aansu ye dabi dabi si aahen
yunhi kab talak khudaya gham-e-zindagi nibahen

kahin zulmaton men ghir kar hai talash-e-dasht-e-rahbar
kahin jagmaga uThi hain mire naqsh-e-pa se rahen

tire khanuman-kharabon ka chaman koi na sahra
ye jahan bhi baiTh jaaen vahin in ki bargahen

kabhi jada-e-talab se jo phira huun dil-shikasta
tiri aarzu ne hans kar vahin Daal di hain banhen

mire ahd men nahin hai ye nishan-e-sar-bulandi
ye range hue amame ye jhuki jhuki kulahen
