araish-e-khayal bhi ho dil-kusha bhi ho
vo dard ab kahan jise ji chahta bhi ho

ye kya ki roz ek sa gham ek si umiid
is ranj-e-be-khumar ki ab intiha bhi ho

ye kya ki ek taur se guzre tamam umr
ji chahta hai ab koi tere siva bhi ho

TuuTe kabhi to khvab-e-shab-o-roz ka tilism
itne hujum men koi chehra naya bhi ho

divangi-e-shauq ko ye dhun hai in dinon
ghar bhi ho aur be-dar-o-divar sa bhi ho

juz dil koi makan nahin dahr men jahan
rahzan ka khauf bhi na rahe dar khula bhi ho

har zarra ek mahmil-e-ibrat hai dasht ka
lekin kise dikhaun koi dekhta bhi ho

har shai pukarti hai pas-e-parda-e-sukut
lekin kise sunaun koi ham-nava bhi ho

fursat men sun shaguftagi-e-ghunche ki sada
ye vo sukhan nahin jo kisi ne kaha bhi ho

baiTha hai ek shakhs mire paas der se
koi bhala sa ho to hamen dekhta bhi ho

bazm-e-sukhan bhi ho sukhan-e-garm ke liye
taus bolta ho to jangal hara bhi ho
