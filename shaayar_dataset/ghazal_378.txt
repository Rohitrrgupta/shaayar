zid hai unhen puura mira arman na karenge
munh se jo nahin nikli hai ab haan na karenge

kyuun zulf ka bosa mujhe lene nahin dete
kahte hain ki vallah pareshan na karenge

hai zehan men ik baat tumhare mutaalliq
khalvat men jo puchhoge to pinhan na karenge

vaaiz to banate hain musalman ko kafir
afsos ye kafir ko musalman na karenge

kyuun shukr-guzari ka mujhe shauq hai itna
sunta huun vo mujh par koi ehsan na karenge

divana na samjhe hamen vo samjhe sharabi
ab chaak kabhi jeb o gareban na karenge

vo jante hain ghair mire ghar men hai mehman
aenge to mujh par koi ehsan na karenge
