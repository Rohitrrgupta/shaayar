TuuTi hai meri niind magar tum ko is se kya
bajte rahen havaon se dar tum ko is se kya

tum mauj mauj misl-e-saba ghumte raho
kaT jaaen meri soch ke par tum ko is se kya

auron ka haath thamo unhen rasta dikhao
main bhuul jaun apna hi ghar tum ko is se kya

abr-e-gurez-pa ko barasne se kya gharaz
siipi men ban na paae guhar tum ko is se kya

le jaaen mujh ko mal-e-ghanimat ke saath adu
tum ne to Daal di hai sipar tum ko is se kya

tum ne to thak ke dasht men kheme laga liye
tanha kaTe kisi ka safar tum ko is se kya
