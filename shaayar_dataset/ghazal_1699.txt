musalsal yaad aati hai chamak chashm-e-ghazalan ki
akeli zaat hai aur raat hai jangal bayaban ki

zara dekho hava-e-subh kaise khinch laai hai
akeli pankhuḌi men dilkashi saare gulistan ki

inhin galiyon men khulte the mulaqaton ke darvaze
inhin galiyon men chalti hain havaen sham-e-hijran ki

koi zarre ko zarra hi samajh kar chhoḌ deta hai
kisi ko sujhti hai is se taamir-e-bayaban ki

ye vo mausam hai jis men koi patta bhi nahin hilta
dil-e-tanha uThata hai saubat sham-e-hijran ki

yahi kaafi hai dil se muddaton ka bojh to utra
chalo is chashm-e-giryan ne koi mushkil to asan ki

sitare dard ki avaz se ghafil nahin rahte
dam-e-ahu se raushan mishalen reg-e-bayaban ki
