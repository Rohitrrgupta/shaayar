aur bhi ho gae begana vo ghaflat kar ke
azmaya jo unhen zabt-e-mohabbat kar ke

dil ne chhoḌa hai na chhoḌe tire milne ka khayal
bar-ha dekh liya ham ne malamat kar ke

dekhne aae the vo apni mohabbat ka asar
kahne ko ye hai ki aae hain ayadat kar ke

pasti-e-hausla-e-shauq ki ab hai ye salah
baiTh rahiye gham-e-hijran pe qanaat kar ke

dil ne paaya hai mohabbat ka ye aali rutba
aap ke dard-e-dava-kar ki khidmat kar ke

ruuh ne paai hai taklif-e-judai se najat
aap ki yaad ko sarmaya-e-rahat kar ke

chheḌ se ab vo ye kahte hain ki sambhlo 'hasrat'
sabr o tab-e-dil-e-bimar ko gharat kar ke
