rida-e-zakhm har gul-pairahan pahne hue hai
jise dekho vahi chup ka kafan pahne hue hai

vahi sach bolne vaala hamara dost dekho
gale men tauq paanv men rasan pahne hue hai

andheri aur akeli raat aur dil aur yaden
ye jangal jugnuon ka pairahan pahne hue hai

riha ho bhi chuke sab ham-qafas kab ke magar dil
ye vahshi ab bhi zanjir-e-kuhan pahne hue hai

suna hai ek aisa taifa hai ahl-e-fan men
jo divana nahin divana-pan pahne hue hai

'faraz' is shahr men kis ko dikhaun zakhm apne
yahan to har koi mujh sa badan pahne hue hai
