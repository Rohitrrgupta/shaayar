iblagh ke badan men tajassus ka silsila
TuuTa hai chashm-e-khvab men hairat ka aaina

jo asman ban ke musallat saron pe tha
kis ne use zamin ke andar dhansa diya

bikhri hain piili ret pe suraj ki haDDiyan
zarron ke intizar men lamhon ka jhumna

ehram TuTte hain kahan sang-e-vaqt ke
sahra ki tishnagi men abul-haul hans paḌa

ungli se us ke jism pe likkha usi ka naam
phir batti band kar ke use DhunDta raha

shiryanen khinch ke TuuT na jaaen tanav se
miTTi pe khul na jaae ye darvaza khuun ka

maujen thiin shoalagi ke samundar men tund-o-tez
main raat bhar ubharta raha Dubta raha

alfaz ki ragon se maani nichoḌ le
fasid mavad kaghzi ghoḌe pe Daal aa
