kahin pahuncho bhi mujh be-pa-o-sar tak
ki pahuncha shama-san daagh ab jigar tak

kuchh apni aankh men yaan ka na aaya
khazaf se le ke dekha dar-e-tar tak

jise shab aag sa dekha sulagte
use phir khaak hi paaya sahar tak

tira munh chand sa dekha hai shayad
ki anjum rahte hain har shab idhar tak

jab aaya aah tab apne hi sar par
gaya ye haath kab us ki kamar tak

ham avazon ko sair ab ki mubarak
par-o-bal apne bhi aise the par tak

khinchi kya kya kharabi zer-e-divar
vale aaya na vo Tak ghar se dar tak

gali tak teri laaya tha hamen shauq
kahan taqat ki ab phir jaaen ghar tak

yahi dard-e-judai hai jo is shab
to aata hai jigar mizhgan-e-tar tak

dikhai denge ham mayyat ke rangon
agar rah jaenge jiite sahar tak

kahan phir shor shevan jab gaya 'mir'
ye hangama hai is hi nauhagar tak
