yuun to is jalva-gah-e-husn men kya kya dekha
jab tujhe dekh chuke koi na tujh sa dekha

jab tiri dhun men kahin lala-e-sahra dekha
ham ye samjhe ki tira naqsh-e-kaf-e-pa dekha

taare TuuTe to faza men tiri aahaT gunji
chand nikla to tira chehra-e-zeba dekha

shahr-e-aghyar sahi itni khushi kya kam hai
ham ne dekha tujhe aur anjuman-ara dekha

ham ko Thukra ke kuchh aise tire tevar badle
jab sar-e-bazm bhi dekha tujhe tanha dekha

ham to samjhe the qayamat hai firaq-e-mahbub
tujh se mil kar bhi magar hashr hi barpa dekha

subh jab dhuup ke chashme se naha kar nikli
ham ne aina badal tera sarapa dekha

bijliyan ab to tire abr-e-karam ki barsen
umr-bhar apne sulagte ka tamasha dekha

ham jo bhaTke bhi to kis shan-e-vafa se bhaTke
ham ne har laghzish-e-pa men tira iima dekha

ham ba-in tira-nasibi na bane tira-nazar
ham ne har raat ki chitvan men sitara dekha

teri qudrat ki siyasat na samajh men aai
haram-o-dair ko har daur men yakja dekha

aankh kholi to jahan kan-e-javahar tha 'nadim'
haath phailae to har chiiz ko anqa dekha
