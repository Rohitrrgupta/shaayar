tujh se bichhaḌ ke ham bhi muqaddar ke ho gae
phir jo bhi dar mila hai usi dar ke ho gae

phir yuun hua ki ghair ko dil se laga liya
andar vo nafraten thiin ki bahar ke ho gae

kya log the ki jaan se baḌh kar aziiz the
ab dil se mahv naam bhi aksar ke ho gae

ai yaad yaar tujh se karen kya shikayaten
ai dard-e-hijr ham bhi to patthar ke ho gae

samjha rahe the mujh ko sabhi nasehan-e-shahr
phir rafta rafta khud usi kafar ke ho gae

ab ke na intizar karen charagar ki ham
ab ke gae to ku-e-sitamgar ke ho gae

rote ho ik jazira-e-jan ko 'faraz' tum
dekho to kitne shahr samundar ke ho gae
