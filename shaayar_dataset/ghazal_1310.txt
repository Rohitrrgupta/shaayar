ye husn hai jharnon men na hai bad-e-chaman men
jis husn se hai chand ravan nil-gagan men

ai kaash kabhi qaid bhi hota mire fan men
vo naghma-e-dil-kash ki hai avara pavan men

uTh kar tiri mahfil se ajab haal hua hai
dil apna bahalta hai na basti men na ban men

ik husn-e-mujassam ka vo pairahan-e-rangin
Dhal jaae dhanak jaise kisi chandr-kiran men

ai nikhat-e-avara zara tu hi bata de
hai tazgi phulon men ki us shokh ke tan men

dekha tha kahan us ko hamen yaad nahin hai
tasvir si phirti hai magar ab bhi nayan men

is daur men asan to na thi aisi ghazal bhi
kuchh fan abhi zinda hai magar mulk-e-dakan men
