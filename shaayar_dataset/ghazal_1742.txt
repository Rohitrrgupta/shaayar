jo bhi ghuncha tire honTon pe khila karta hai
vo tiri tangi-e-daman ka gila karta hai

der se aaj mira sar hai tire zaanu par
ye vo rutba hai jo shahon ko mila karta hai

main to baiTha huun dabae hue tufanon ko
tu mire dil ke dhaḌakne ka gila karta hai

raat yuun chand ko dekha hai nadi men raqsan
jaise jhumar tire mathe pe hila karta hai

jab miri sej pe hota hai baharon ka nuzul
sirf ik phuul kivaḌon men khula karta hai

kaun kafir tujhe ilzam-e-taghaful dega
jo bhi karta hai mohabbat se gila karta hai

log kahte hain jise niil kanval vo to 'qatil'
shab ko in jhiil si ankhon men khula karta hai
