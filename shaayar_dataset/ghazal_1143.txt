khushi ka saath mila bhi to dil pe baar raha
main aap apni tabahi ka zimmedar raha

adhure khvab gae din ajaan andeshe
miri hayat pe kis kis ka ikhtiyar raha

jo sab pe bojh tha ik shaam jab nahin lauTa
usi parinde ka shakhon ko intizar raha

vo koi aur hi jazba tha sirf pyaar na tha
tujhe jo apna jatane ko be-qarar raha

na jaane kis ka taalluq tha mere saath 'vasim'
koi bhi duur hua mujh ko sazgar raha
