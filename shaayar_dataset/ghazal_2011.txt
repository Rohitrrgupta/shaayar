thakan se raah men chalna muhal bhi hai mujhe
kamal par bhi tha main hi zaval bhi hai mujhe

saá¸Œak pe chalte hue ruk ke dekhta huun main
yahin kahin hai tu ye ehtimal bhi hai mujhe

ye mere gird tamasha hai aankh khulne tak
main khvab men to huun lekin khayal bhi hai mujhe

usi ke lutf se marne se khauf aata hai
usi ke Dar se ye jiina muhal bhi hai mujhe

savad-e-sham-e-safar hai jala jala sa 'munir'
khushi ke saath ajab sa malal bhi hai mujhe
