ye tanha raat ye gahri fazaen
use DhunDen ki us ko bhuul jaaen

khayalon ki ghani khamoshiyon men
ghuli jaati hain lafzon ki sadaen

ye raste rahravon se bhagte hain
yahan chhup chhup ke chalti hain havaen

ye paani khamushi se bah raha hai
ise dekhen ki is men Duub jaaen

jo gham jalte hain sheron ki chita men
unhen phir apne siine se lagaen

chalo aisa makan abad kar len
jahan logon ki avazen na aaen
