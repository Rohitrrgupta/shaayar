havas men to na the phir bhi kya na kar aae
ki daar par gae ham aur phir utar aae

ajiib haal ke majnun the jo ba-ishva-o-naz
ba-su-e-bad ye mahmil men baiTh kar aae

kabhi gae the miyan jo khabar ke sahra ki
vo aae bhi to bagulon ke saath ghar aae

koi junun nahin saudaiyan-e-sahra ko
ki jo azaab bhi aae vo shahr par aae

batao daam guru chahiye tumhen ab kya
parindagan-e-hava khaak par utar aae

ajab khulus se rukhsat kiya gaya ham ko
khayal-e-kham ka tavan tha so bhar aae
