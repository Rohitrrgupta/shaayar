bahut pahle se un qadmon ki aahaT jaan lete hain
tujhe ai zindagi ham duur se pahchan lete hain

miri nazren bhi aise qatilon ka jaan o iman hain
nigahen milte hi jo jaan aur iman lete hain

jise kahti hai duniya kamyabi vaae na-dani
use kin qimaton par kamyab insan lete hain

nigah-e-bada-gun yuun to tiri baton ka kya kahna
tiri har baat lekin ehtiyatan chhan lete hain

tabiat apni ghabrati hai jab sunsan raton men
ham aise men tiri yadon ki chadar taan lete hain

khud apna faisla bhi ishq men kaafi nahin hota
use bhi kaise kar guzren jo dil men Thaan lete hain

hayat-e-ishq ka ik ik nafas jam-e-shahadat hai
vo jan-e-naz-bardaran koi asan lete hain

ham-ahangi men bhi ik chashni hai ikhtilafon ki
miri baten ba-unvan-e-digar vo maan lete hain

tiri maqbuliyat ki vajh vahid teri ramziyyat
ki us ko mante hi kab hain jis ko jaan lete hain

ab is ko kufr manen ya bulandi-e-nazar janen
khuda-e-do-jahan ko de ke ham insan lete hain

jise surat batate hain pata deti hai sirat ka
ibarat dekh kar jis tarah maani jaan lete hain

tujhe ghaTa na hone denge karobar-e-ulfat men
ham apne sar tira ai dost har ehsan lete hain

hamari har nazar tujh se nai saugandh khati hai
to teri har nazar se ham naya paiman lete hain

rafiq-e-zindagi thi ab anis-e-vaqt-e-akhir hai
tira ai maut ham ye dusra ehsan lete hain

zamana vardat-e-qalb sunne ko tarasta hai
isi se to sar ankhon par mira divan lete hain
