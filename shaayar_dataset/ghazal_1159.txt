kaThin hai rahguzar thoḌi duur saath chalo
bahut kaḌa hai safar thoḌi duur saath chalo

tamam umr kahan koi saath deta hai
ye janta huun magar thoḌi duur saath chalo

nashe men chuur huun main bhi tumhen bhi hosh nahin
baḌa maza ho agar thoḌi duur saath chalo

ye ek shab ki mulaqat bhi ghanimat hai
kise hai kal ki khabar thoḌi duur saath chalo

abhi to jaag rahe hain charagh rahon ke
abhi hai duur sahar thoḌi duur saath chalo

tavaf-e-manzil-e-janan hamen bhi karna hai
'faraz' tum bhi agar thoḌi duur saath chalo
