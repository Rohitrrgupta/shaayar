ghairon se mil chale tum mast-e-sharab ho kar
ghairat se rah gae ham yaksu kabab ho kar

us ru-e-atishin se burqa sarak gaya tha
gul bah gaya chaman men khajlat se aab ho kar

kal raat mund gai thiin bahuton ki ankhen ghash se
dekha kiya na kar to sarmast khvab ho kar

parda rahega kyunkar khurshid-e-khavari ka
nikle hai vo bhi ab be-naqab ho kar

yak qatra aab main ne is daur men piya hai
nikla hai chashm-e-tar se vo khun-e-nab ho kar

aa baiThta tha suufi har subh mai-kade men
shukr-e-khuda ki nikla vaan se kharab ho kar

sharm-o-haya kahan tak hain 'mir' koi din ke
ab to mila karo tum Tuk be-hijab ho kar
