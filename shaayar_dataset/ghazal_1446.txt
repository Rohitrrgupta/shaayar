tai karunga ye andhera main akela kaise
mere hamrah chalega mira saaya kaise

meri ankhon ki chaka-chaund bata sakti hai
jis ko dekha hi na jaae use dekha kaise

chandni us se lipaT jaae havaen khelen
koi rah sakta hai duniya men achhuta kaise

main to us vaqt se Darta huun ki vo puchh na le
ye agar zabt ka aansu hai to Tapka kaise

yaad ke qasr hain ummid ki qindilen hain
main ne abad kiye dard ke sahra kaise

is liye sirf khuda se hai takhatub mera
mere jazbat ko samjhega farishta kaise

zehn men nit-nae but Dhaal ke ye dekhta huun
but-kade ko vo bana leta hai ka'ba kaise

gar samundar hi se dariyaon ka rizq aata hai
us ke siine men utar jaate hain dariya kaise

kaise har saans men aa jaata huun farda ke qarib
phir bhi farda mujhe de jaata hai dhoka kaise

log jo khak-e-vatan bech ke kha jaate hain
apne hi qatl ka karte hain tamasha kaise
