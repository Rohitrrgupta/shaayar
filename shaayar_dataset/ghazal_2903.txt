hadse phail gae saya-e-mizhgan ki tarah
gham-e-dauran bhi mila hai gham-e-janan ki tarah

laakh paivand umidon ne laga rakkhe hain
dil ki surat nazar aati hai gareban ki tarah

koi aflak-nashin hai to pukare mujh ko
hasraten khak-basar hain miri tufan ki tarah

aur honge vo mayassar hai jinhen lutf-e-bahar
ham to gulshan men bhi rahte hain bayaban ki tarah

jo bhi gul hai yahan firdaus bana baiTha hai
kaun khilta hai yahan ghuncha-e-isyan ki tarah

ye bhi eajaz kahin bad-e-mukhalif ka na ho
dil uá¸Œa jaata hai aurang-e-sulaiman ki tarah

khauf-e-mahshar se na ghabrao tum ai bada-kasho
dar-e-tauba bhi khula hai dar-e-zindan ki tarah

ham kiya karte hain ashkon se tavazoa kya kya
jab khayalon men vo aa jaate hain mehman ki tarah

na koi saaz na sangit na pazeb na giit
uf ye mahaul ki hai shahr-e-khamoshan ki tarah

ham tire misr men aae hain zulekha-e-shikam
bik na jaaen kahin ham yusuf-e-kanan ki tarah
