haTao aaina ummid-var ham bhi hain
tumhare dekhne valon men yaar ham bhi hain

taḌap ke ruuh ye kahti hai hijr-e-janan men
ki tere saath dil-e-be-qarar ham bhi hain

rahe dimagh agar asman pe duur nahin
ki tere kuche men mast-e-ghubar ham bhi hain

kaho ki nakhl-e-chaman ham se sar-kashi na karen
unhin ki tarah se bagh-o-bahar ham bhi hain

hamare aage zara ho samajh ke zamzama-sanj
ki ek naghma-sara ai hazar ham bhi hain

kahan tak aaine men dekh-bhal idhar dekho
ki ik nigah ke ummid-var ham bhi hain

sharab munh se lagate nahin hain ai zahid
firaq-e-yar men parhez-gar ham bhi hain

hamara naam bhi likh lo jo hai qalam jaari
qadim aap ke khidmat-guzar ham bhi hain

huma hain gird miri haDDiyon ke aaTh pahr
sag aa ke kahte hain ummid-var ham bhi hain

jo laḌkhaḌa ke gire tu qadam pe saaqi ke
'amir' mast nahin hoshyar ham bhi hain
