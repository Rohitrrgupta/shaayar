vo is ada se jo aae to kyuun bhala na lage
hazar baar milo phir bhi ashna na lage

kabhi vo khaas inayat ki sau guman guzrin
kabhi vo tarz-e-taghaful ki mahramana lage

vo sidhi-sadi adaen ki bijliyan barsen
vo dil-barana muravvat ki ashiqana lage

dikhaun dagh-e-mohabbat jo nagavar na ho
sunaun qissa-e-furqat agar bura na lage

bahut hi saada hai tu aur zamana hai ayyar
khuda kare ki tujhe shahr ki hava na lage

bujha na den ye musalsal udasiyan dil ko
vo baat kar ki tabiat ko taziyana lage

jo ghar ujaá¸Œ gae un ka na ranj kar pyare
vo chara kar ki ye gulshan ujaaá¸Œ sa na lage

itab-e-ahl-e-jahan sab bhula diye lekin
vo zakhm yaad hain ab tak jo ghaebana lage

vo rang dil ko diye hain lahu ki gardish ne
nazar uThaun to duniya nigar-khana lage

ajiib khvab dikhate hain na-khuda ham ko
gharaz ye hai ki safina kinare ja na lage

liye hi jaati hai har-dam koi sada 'nasir'
ye aur baat suragh-e-nishan-e-pa na lage
