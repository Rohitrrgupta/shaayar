aab o hava hai barsar-e-paikar kaun hai
mere siva ye mujh men giraftar kaun hai

ik raushni si raah dikhati hai har taraf
dosh-e-hava pe sahib-e-raftar kaun hai

ek ek kar ke khud se bichhaḌne lage hain ham
dekho to ja ke qafila-salar kaun hai

bosidgi ke khauf se sab uTh ke chal diye
phir bhi ye zer-e-saya-e-divar kaun hai

qadmon men saae ki tarah raunde gae hain ham
ham se ziyada tera talabgar kaun hai

phaila raha hai daman-e-shab ki hikayaten
suraj nahin to ye pas-e-kohsar kaun hai

kya shai hai jis ke vaste TuuTe paḌe hain log
ye bhiiḌ kyuun hai raunaq-e-bazar kaun hai

ai dil ab apni lau ko bacha le ki shahr men
tu jal-bujha to tera 'aza-dar kaun hai

ab tak isi khayal se soe nahin 'salim'
ham so gae to phir yahan bedar kaun hai
