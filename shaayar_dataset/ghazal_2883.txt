tum ho jahan ke shayad main bhi vahan raha huun
kuchh tum bhi bhulte ho kuchh main bhi bhulta huun

miTta bhi ja raha huun puura bhi ho raha huun
main kis ki aarzu huun main kis ka muddaa huun

manzil ki yuun to mujh ko koi khabar nahin hai
dil men kisi taraf ko kuchh sochta chala huun

leti hain ulTi sansen jab sham-e-gham fazaen
us dam fana-baqa ki main nabz dekhta huun

huun vo shua-e-farda jo aankh mal rahi hai
vo surmagin ufuq par main tharthara raha huun

jis se shajar-hajar men ik ruuh dauḌ jaae
vo saz-e-sarmadi main ghazlon men chheḌta huun
