saat-e-hijran hai ab kaise jahanon men rahun
kin ilaqon men basun main kin makanon men rahun

ek dasht-e-la-makan phaila hai mere har taraf
dasht se niklun to ja kar kin Thikanon men rahun

ilm hai jo paas mere kis jagah ifsha karun
ya abad tak is khabar ke raz-danon men rahun

vasl ki sham-e-siyah us se pare abadiyan
khvab daaim hai yahi main jin zamanon men rahun

ye safar maalum ka maalum tak hai ai 'munir'
main kahan tak in hadon ke qaid-khanon men rahun
