jism ke regzar men sham-o-sahar sada karun
manzil-e-jan to duur hai tai yahi fasla karun

ye jo ravan hain char-su itne dhuen ke aadmi
kis liye chob-e-sabz ko aag se ashna karun

qaid kare to aap hai qaid sahe to aap hai
main kise rokta phirun aur kise riha karun

raat ruki hai aan kar zard safed ghaas par
laakh sukhan hai darmiyan kis se kise juda karun

shakh hili to Dar gaya dhuup khili to mar gaya
kaash kabhi to jiite ji subh ka samna karun
