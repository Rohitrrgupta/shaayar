hamare zakhm-e-tamanna purane ho gae hain
ki us gali men gae ab zamane ho gae hain

tum apne chahne valon ki baat mat suniyo
tumhare chahne vaale divane ho gae hain

vo zulf dhuup men furqat ki aai hai jab yaad
to badal aae hain aur shamiyane ho gae hain

jo apne taur se ham ne kabhi guzare the
vo subh o shaam to jaise fasane ho gae hain

ajab mahak thi mire gul tire shabistan ki
so bulbulon ke vahan ashiyane ho gae hain

hamare baad jo aaen unhen mubarak ho
jahan the kunj vahan kar-khane ho gae hain
