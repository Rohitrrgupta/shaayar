Dar ke kisi se chhup jaata hai jaise saanp khazane men
zar ke zor se zinda hain sab khaak ke is virane men

jaise rasm ada karte hon shahron ki abadi men
subh ko ghar se duur nikal kar shaam ko vapas aane men

niile rang men Duubi ankhen khuli paá¸Œi thiin sabze par
aks paá¸Œa tha asman ka shayad is paimane men

dabi hui hai zer-e-zamin ik dahshat gung sadaon ki
bijli si kahin laraz rahi hai kisi chhupe tah-khane men

dil kuchh aur bhi sard hua hai sham-e-shahr ki raunaq se
kitni ziya be-sud gai shishe ke lafz jalane men

main to 'munir' aine men khud ko tak kar hairan hua
ye chehra kuchh aur tarah tha pahle kisi zamane men
