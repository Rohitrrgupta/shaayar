guzar jaan se aur Dar kuchh nahin
rah-e-ishq men phir khatar kuchh nahin

hai ab kaam dil jis pe mauquf to
vo naala ki jis men asar kuchh nahin

hua maail us sarv ka dil mira
ba-juz jaur jis se samar kuchh nahin

na kar apne mahvon ka hargiz suragh
gae guzre bas ab khabar kuchh nahin

tiri ho chuki khushk mizhgan ki sab
lahu ab jigar men magar kuchh nahin

haya se nahin pusht-e-pa par vo chashm
mira haal madd-e-nazar kuchh nahin

karun kyunke inkar ishq aah men
ye rona bhala kya hai gar kuchh nahin

kamar us ki rashk rag-e-jan hai 'mir'
gharaz is se barik-tar kuchh nahin
