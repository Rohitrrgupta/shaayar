kya bataun kaisa khud ko dar-ba-dar main ne kiya
umr-bhar kis kis ke hisse ka safar main ne kiya

tu to nafrat bhi na kar paega is shiddat ke saath
jis bala ka pyaar tujh se be-khabar main ne kiya

kaise bachchon ko bataun raston ke pech-o-kham
zindagi-bhar to kitabon ka safar main ne kiya

kis ko fursat thi ki batlata tujhe itni si baat
khud se kya bartav tujh se chhuT kar main ne kiya

chand jazbati se rishton ke bachane ko 'vasim'
kaisa kaisa jabr apne aap par main ne kiya
