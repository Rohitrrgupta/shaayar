achchha hua ki mera nasha bhi utar gaya
teri kalai se ye kaḌa bhi utar gaya

vo mutmain bahut hai mira saath chhoḌ kar
main bhi huun khush ki qarz mira bhi utar gaya

rukhsat ka vaqt hai yunhi chehra khila rahe
main TuuT jaunga jo zara bhi utar gaya

bekas ki aarzu men pareshan hai zindagi
ab to fasil-e-jan se diya bhi utar gaya

ro-dho ke vo bhi ho gaya khamosh ek roz
do-char din men rang-e-hina bhi utar gaya

paani men vo kashish hai ki allah ki panah
rassi ka haath thame ghaḌa bhi utar gaya

vo muflisi ke din bhi guzare hain main ne jab
chulhe se khali haath tava bhi utar gaya

sach bolne men nashsha kai botalon ka tha
bas ye hua ki mera gala bhi utar gaya

pahle bhi be-libas the itne magar na the
ab jism se libas-e-haya bhi utar gaya
