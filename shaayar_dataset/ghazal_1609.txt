tang aae hain dil us ji se uTha baiThenge
bhukon marte hain kuchh ab yaar bhi kha baiThenge

ab ke bigḌegi agar un se to is shahr se ja
kaso virane men takiya hi bana baiThenge

maarka garm to Tak hone do khun-rezi ka
pahle talvar ke niche hamin ja baiThenge

hoga aisa bhi koi roz ki majlis se kabhu
ham to ek-adh ghaḌi uTh ke juda baiThenge

ja na izhar-e-mohabbat pe havasnakon ki
vaqt ke vaqt ye sab munh ko chhupa baiThenge

dekhen vo ghairat-e-khurshid kahan jaata hai
ab sar-e-rah dam-e-subh se aa baiThenge

bhiiḌ Talti hi nahin aage se us zalim ke
gardanen yaar kisi roz kaTa baiThenge

kab talak galiyon men saudai se phirte rahiye
dil ko us zulf-e-musalsal se laga baiThenge

shoala-afshan agar aisi hi rahi aah to 'mir'
ghar ko ham apne kaso raat jala baiThenge
