na daaim gham hai ne ishrat kabhi yuun hai kabhi vuun hai
tabaddul yaan hai har saaat kabhi yuun hai kabhi vuun hai

gareban-chak huun gaahe uá¸Œata khaak huun gaahe
liye phirti mujhe vahshat kabhi yuun hai kabhi vuun hai

abhi hain vo mire hamdam abhi ho jaenge dushman
nahin ik vaza par sohbat kabhi yuun hai kabhi vuun hai

jo shakl-e-shisha giryan huun to misl-e-jam khandan huun
yahi hai yaan ki kaifiyyat kabhi yuun hai kabhi vuun hai

kisi vaqt ashk hain jaari kisi vaqt aah aur zaari
gharaz hal-e-gham-e-furqat kabhi yuun hai kabhi vuun hai

koi din hai bahar-e-gul phir akhir hai khizan bilkul
chaman hai manzil-e-ibrat kabhi yuun hai kabhi vuun hai

'zafar' ik baat par daaim vo hove kis tarah qaaim
jo apni pherta niyyat kabhi yuun hai kabhi vuun hai
