tumhari yaad ke jab zakhm bharne lagte hain
kisi bahane tumhen yaad karne lagte hain

hadis-e-yar ke unvan nikharne lagte hain
to har harim men gesu sanvarne lagte hain

har ajnabi hamen mahram dikhai deta hai
jo ab bhi teri gali se guzarne lagte hain

saba se karte hain ghurbat-nasib zikr-e-vatan
to chashm-e-subh men aansu ubharne lagte hain

vo jab bhi karte hain is nutq o lab ki bakhiya-gari
faza men aur bhi naghme bikharne lagte hain

dar-e-qafas pe andhere ki mohr lagti hai
to 'faiz' dil men sitare utarne lagte hain
