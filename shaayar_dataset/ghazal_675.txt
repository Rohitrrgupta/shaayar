kabhi jab muddaton ke baad us ka samna hoga
sivae paas adab-e-takalluf aur kya hoga

yahan vo kaun hai jo intikhab-e-gham pe qadir ho
jo mil jaae vahi gham doston ka muddaa hoga

naved-e-sar-khushi jab aaegi us vaqt tak shayad
hamen zahr-e-gham-e-hasti gavara ho chuka hoga

salib-e-vaqt par main ne pukara tha mohabbat ko
miri avaz jis ne bhi suni hogi hansa hoga

abhi ik shor-e-ha-o-hu suna hai sarbanon ne
vo pagal qafile ki zid men pichhe rah gaya hoga

hamare shauq ke asuda-o-khush-hal hone tak
tumhare ariz-o-gesu ka sauda ho chuka hoga

navaen nikhaten asuda chehre dil-nashin rishte
magar ik shakhs is mahaul men kya sochta hoga

hansi aati hai mujh ko maslahat ke in taqazon par
ki ab ik ajnabi ban kar use pahchanna hoga

dalilon se dava ka kaam lena sakht mushkil hai
magar is gham ki khatir ye hunar bhi sikhna hoga

vo munkir hai to phir shayad har ik maktub-e-shauq us ne
sar-angusht-e-hinai se khalaon men likha hoga

hai nisf-e-shab vo divana abhi tak ghar nahin aaya
kisi se chandni raton ka qissa chhiá¸Œ gaya hoga

saba shikva hai mujh ko un darichon se darichon se
darichon men to dimak ke siva ab aur kya hoga
