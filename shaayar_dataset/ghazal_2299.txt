Thiik hai khud ko ham badalte hain
shukriya mashvarat ka chalte hain

ho raha huun main kis tarah barbad
dekhne vaale haath malte hain

hai vo jaan ab har ek mahfil ki
ham bhi ab ghar se kam nikalte hain

kya takalluf karen ye kahne men
jo bhi khush hai ham us se jalte hain

hai use duur ka safar dar-pesh
ham sambhale nahin sambhalte hain

tum bano rang tum bano khushbu
ham to apne sukhan men Dhalte hain

main usi tarah to bahalta huun
aur sab jis tarah bahalte hain

hai ajab faisle ka sahra bhi
chal na paá¸Œiye to paanv jalte hain
