ai maut unhen bhulae zamane guzar gae
aa ja ki zahr khaae zamane guzar gae

o jaane vaale aa ki tire intizar men
raste ko ghar banae zamane guzar gae

gham hai na ab khushi hai na ummid hai na yaas
sab se najat paae zamane guzar gae

kya laiq-e-sitam bhi nahin ab main dosto
patthar bhi ghar men aae zamane guzar gae

jan-e-bahar phuul nahin aadmi huun main
aa ja ki muskurae zamane guzar gae

kya kya tavaqquat thiin aahon se ai 'khumar'
ye tiir bhi chalae zamane guzar gae
