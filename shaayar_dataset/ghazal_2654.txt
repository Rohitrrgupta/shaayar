yadash-ba-khair jab vo tasavvur men aa gaya
sher o shabab o husn ka dariya baha gaya

jab ishq apne markaz-e-asli pe aa gaya
khud ban gaya hasin do aalam pe chha gaya

jo dil ka raaz tha use kuchh dil hi pa gaya
vo kar sake bayan na hamin se kaha gaya

naseh fasana apna hansi men uá¸Œa gaya
khush-fikr tha ki saaf ye pahlu bacha gaya

apna zamana aap banate hain ahl-e-dil
ham vo nahin ki jin ko zamana bana gaya

dil ban gaya nigah nigah ban gai zaban
aaj ik sukut-e-shauq qayamat hi Dha gaya

mera kamal-e-sher bas itna hai ai 'jigar'
vo mujh pe chha gae main zamane pe chha gaya
