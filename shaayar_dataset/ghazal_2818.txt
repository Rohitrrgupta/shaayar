manzil jo main ne paai to shashdar bhi main hi tha
vo is liye ki raah ka patthar bhi main hi tha

shak ho chala tha mujh ko khud apni hi zaat par
jhanka to apne khol ke andar bhi main hi tha

honge mire vajud ke saae alag alag
varna barun-e-dar bhi pas-e-dar bhi main hi tha

puchh us se jo ravana hue kaaT kar mujhe
rah-e-vafa men shakh-e-sanobar bhi main hi tha

asuda jis qadar vo hua mujh ko oá¸Œh kar
kal raat us ke jism ki chadar bhi main hi tha

mujh ko Dara rahi thi zamane ki ham-sari
dekha to apne qad ke barabar bhi main hi tha

aina dekhne pe jo nadim hua 'qatil'
mulk-e-zamir ka vo sikandar bhi main hi tha
