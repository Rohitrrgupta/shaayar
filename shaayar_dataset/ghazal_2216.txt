labon pe narm tabassum racha ke dhul jaaen
khuda kare mire aansu kisi ke kaam aaen

jo ibtida-e-safar men diye bujha baiThe
vo bad-nasib kisi ka suragh kya paaen

talash-e-husn kahan le chali khuda jaane
umang thi ki faqat zindagi ko apnaen

bula rahe hain ufuq par jo zard-ru Tiile
kaho to ham bhi fasanon ke raaz ho jaaen

na kar khuda ke liye baar baar zikr-e-bahisht
ham asman ka mukarrar fareb kyuun khaen

tamam mai-kada sunsan mai-gusar udaas
labon ko khol ke kuchh sochti hain minaen
