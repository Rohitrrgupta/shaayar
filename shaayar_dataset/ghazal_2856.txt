meri saari zindagi ko be-samar us ne kiya
umr meri thi magar us ko basar us ne kiya

main bahut kamzor tha is mulk men hijrat ke baad
par mujhe is mulk men kamzor-tar us ne kiya

rahbar mera bana gumrah karne ke liye
mujh ko sidhe raste se dar-ba-dar us ne kiya

shahr men vo mo'atabar meri gavahi se hua
phir mujhe is shahr men na-mo'tabar us ne kiya

shahr ko barbad kar ke rakh diya us ne 'munir'
shahr par ye zulm mere naam par us ne kiya
