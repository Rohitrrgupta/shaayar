sab qarine usi dildar ke rakh dete hain
ham ghazal men bhi hunar yaar ke rakh dete hain

shayad aa jaaen kabhi chashm-e-kharidar men ham
jaan o dil biich men bazar ke rakh dete hain

taaki taana na mile ham ko tunuk-zarfi ka
ham qadah samne aghyar ke rakh dete hain

ab kise ranj-e-asiri ki qafas men sayyad
saare manzar gul-o-gulzar ke rakh dete hain

zikr-e-janan men ye duniya ko kahan le aae
log kyuun masale bekar ke rakh dete hain

vaqt vo rang dikhata hai ki ahl-e-dil bhi
taq-e-nisyan pe sukhan yaar ke rakh dete hain

zindagi teri amanat hai magar kya kiije
log ye bojh bhi thak-har ke rakh dete hain

ham to chahat men bhi 'ghalib' ke muqallid hain 'faraz'
jis pe marte hain use maar ke rakh dete hain
