vahi phir mujhe yaad aane lage hain
jinhen bhulne men zamane lage hain

vo hain paas aur yaad aane lage hain
mohabbat ke hosh ab Thikane lage hain

suna hai hamen vo bhulane lage hain
to kya ham unhen yaad aane lage hain

haTae the jo raah se doston ki
vo patthar mire ghar men aane lage hain

ye kahna tha un se mohabbat hai mujh ko
ye kahne men mujh ko zamane lage hain

havaen chalin aur na maujen hi uTThin
ab aise bhi tufan aane lage hain

qayamat yaqinan qarib aa gai hai
'khumar' ab to masjid men jaane lage hain
