thi ham-aghoshi magar kuchh bhi mujhe hasil na tha
vo ik aisa lams tha jis men badan shamil na tha

ret ki daldal mili mujh ko samundar paar bhi
main vahan utra jahan sahil kabhi sahil na tha

vo to ik sazish thi mere khuun ki mere khilaf
jis ke sar ilzam aaya vo mira qatil na tha

ham ne kaaTe peḌ to sayon ki yaad aane lagi
lekin ab harf-e-nadamat se bhi kuchh hasil na tha

sar pe aa girta hai takmil-e-mohabbat ka pahaḌ
varna izhar-e-tamanna to koi mushkil na tha

par laga kar uḌ gae akhir miri nindon ke saath
pyaar ke vo khvab jin ka koi mustaqbil na tha

un se mil kar ye bhi dekhi shoabada-bazi 'qatil'
dhaḌkanen maujud thiin siine men lekin dil na tha
