kis nae khvab men rahta huun Duboya hua main
ek muddat hui jaaga nahin soya hua main

meri suraj se mulaqat bhi ho sakti hai
sukhne Daal diya jaun jo dhoya hua main

mujhe bahar nahin saman ke andar DhunDo
mil bhi sakta huun kisi shai men samoya hua main

bazyabi ki tavaqqo hi kisi ko nahin ab
apni duniya men huun is tarah se khoya hua main

shaam ki akhiri aahaT pe dahalta hua dil
subh ki pahli havaon men bhigoya hua main

asman par koi konpal sa nikal aunga
sal-ha-sal se is khaak men boya hua main

kabhi chahun bhi to ab ja bhi kahan sakta huun
is tarah se tire kanTe men piroya hua main

mere kahne ke liye baat nai thi na koi
kah ke chup ho gae sab log to goya hua main

muskurate hue milta huun kisi se jo 'zafar'
saaf pahchan liya jaata huun roya hua main
