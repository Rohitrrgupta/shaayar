saza ka haal sunaen jaza ki baat karen
khuda mila ho jinhen vo khuda ki baat karen

unhen pata bhi chale aur vo khafa bhi na hon
is ehtiyat se kya muddaa ki baat karen

hamare ahd ki tahzib men qaba hi nahin
agar qaba ho to band-e-qaba ki baat karen

har ek daur ka mazhab naya khuda laaya
karen to ham bhi magar kis khuda ki baat karen

vafa-shiar kai hain koi hasin bhi to ho
chalo phir aaj usi bevafa ki baat karen
