dekhna bhi to unhen duur se dekha karna
sheva-e-ishq nahin husn ko rusva karna

ik nazar bhi tiri kaafi thi pa-e-rahat-e-jan
kuchh bhi dushvar na tha mujh ko shakeba karna

un ko yaan vaade pe aa lene de ai abr-e-bahar
jis qadar chahna phir baad men barsa karna

shaam ho ya ki sahar yaad unhin ki rakhni
din ho ya raat hamen zikr unhin ka karna

saum zahid ko mubarak rahe aabid ko salat
asiyon ko tiri rahmat pe bharosa karna

ashiqo husn-e-jafakar ka shikva hai gunah
tum khabardar khabardar na aisa karna

kuchh samajh men nahin aata ki ye kya hai 'hasrat'
un se mil kar bhi na izhar-e-tamanna karna
