tu bigaá¸Œta bhi hai khaas apne hi andaz ke saath
phuul khilte hain tire shoala-e-avaz ke saath

ek baar aur bhi kyuun arz-e-tamanna na karun
ki tu inkar bhi karta hai ajab naaz ke saath

lai jo TuuTi to sada aai shikast-e-dil ki
rag-e-jan ka koi rishta hai rag-e-saz ke saath

tu pukare to chamak uThti hain meri ankhen
teri surat bhi hai shamil tiri avaz ke saath

jab tak arzan hai zamane men kabutar ka lahu
zulm hai rabt rakhun gar kisi shahbaz ke saath

past itni to na thi meri shikast ai yaaro
par sameTe hain magar hasrat parvaz ke saath

pahre baiThe hain qafas par ki hai sayyad ko vahm
par-shikaston ko bhi ik rabt hai parvaz ke saath

umr bhar sang-zani karte rahe ahl-e-vatan
ye alag baat ki dafnaenge eazaz ke saath
