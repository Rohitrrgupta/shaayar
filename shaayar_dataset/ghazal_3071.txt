'firaq' ik nai surat nikal to sakti hai
ba-qaul us aankh ke duniya badal to sakti hai

tire khayal ko kuchh chup si lag gai varna
kahaniyon se shab-e-gham bahal to sakti hai

urus-e-dahr chale kha ke Thokaren lekin
qadam qadam pe javani ubal to sakti hai

palaT paḌe na kahin us nigah ka jaadu
ki Duub kar ye chhuri kuchh uchhal to sakti hai

bujhe hue nahin itne bujhe hue dil bhi
fasurdagi men tabiat machal to sakti hai

agar tu chahe to gham vaale shadman ho jaaen
nigah-e-yar ye hasrat nikal to sakti hai

ab itni band nahin gham-kadon ki bhi rahen
hava-e-kucha-e-mahbub chal to sakti hai

kaḌe hain kos bahut manzil-e-mohabbat ke
mile na chhanv magar dhuup Dhal to sakti hai

hayat lau tah-e-daman-e-marg de uTThi
hava ki raah men ye shama jal to sakti hai

kuchh aur maslahat-e-jazb-e-ishq hai varna
kisi se chhuT ke tabiat sambhal to sakti hai

azal se soi hai taqdir-e-ishq maut ki niind
agar jagaiye karvaT badal to sakti hai

gham-e-zamana-o-soz-e-nihan ki aanch to de
agar na TuuTe ye zanjir gal to sakti hai

nazar uTha ye jhijak si nikal to sakti hai
kabhi vo mil na sakegi main ye nahin kahta

vo aankh aankh men paḌ kar badal to sakti hai
badalta jaae gham-e-rozgar ka markaz

ye chaal gardish-e-ayyam chal to sakti hai