kya janen tiri ummat kis haal ko pahunchegi
baḌhti chali jaati hai taadad imamon ki

har gosha-e-maghrib men har khitta-e-mashriq men
tashrih digar-gun hai ab tere payamon ki

vo log jinhen kal tak daava tha rifaqat ka
tazlil pe utre hain apnon hi ke namon ki

bigḌe hue tevar hain nau-umr siyasat ke
biphri hui sansen hain nau-mashq nizamon ki

tabqon se nikal kar ham firqon men na baT jaaen
ban kar na bigaḌ jaae taqdir ghulamon ki
