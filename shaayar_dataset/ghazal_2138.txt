kuchh sabab hi na bane baat baḌha dene ka
khel khela hua ye us ko bhula dene ka

apne hi samne divar bana baiTha huun
hai ye anjam use raste se haTa dene ka

yunhi chup chaap guzar jaiye in galiyon se
yahan kuchh aur hi matlab hai sada dene ka

rasta rokna maqsad nahin kuchh aur hai ye
darmiyan men koi divar uTha dene ka

aane valon ko tariqa mujhe aata hai bahut
jaane valon ke taaqub men laga dene ka

ek maqsad to hua DhunDna us ko har-su
lutf hi aur hai paane se ganva dene ka

ik hunar paas tha apne so nahin ab vo bhi
jo dikhai nahin deta hai dikha dene ka

sab ko malum hai aur hausla rakhta huun abhi
apne likkhe hue ko khud hi miTa dene ka

TuuT paḌti hai qayamat koi pahle hi 'zafar'
qasd karta huun jo fitne ko jaga dene ka
