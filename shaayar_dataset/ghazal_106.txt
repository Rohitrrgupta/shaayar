vo mere ghar nahin aata main us ke ghar nahin jaata
magar in ehtiyaton se taalluq mar nahin jaata

bure achchhe hon jaise bhi hon sab rishte yahin ke hain
kisi ko saath duniya se koi le kar nahin jaata

gharon ki tarbiyat kya aa gai T-v ke hathon men
koi bachcha ab apne baap ke uupar nahin jaata

khule the shahr men sau dar magar ik had ke andar hi
kahan jaata agar main lauT ke phir ghar nahin jaata

mohabbat ke ye aansu hain unhen ankhon men rahne do
sharifon ke gharon ka masala bahar nahin jaata

'vasim' us se kaho duniya bahut mahdud hai meri
kisi dar ka jo ho jaae vo phir dar dar nahin jaata
