jahan-e-ghuncha-e-dil ka faqat chaTakna tha
usi ki bu-e-pareshan vajud-e-duniya tha

ye kah ke kal koi be-ikhtiyar rota tha
vo ik nigah sahi kyuun kisi ko dekha tha

tanaben kucha-e-qatil ki khinchti jaati thiin
shahid-e-tegh-e-ada men bhi zor kitna tha

bas ik jhalak nazar aai uá¸Œe kalim ke hosh
bas ik nigah hui khaak tur-e-sina tha

har ik ke haath faqat ghaflaten thiin hosh-numa
ki apne aap se begana-var jiina tha

yahi hua ki fareb-e-umid-o-yas miTe
vo pa gae tire hathon hamen jo paana tha

chaman men ghuncha-e-gul khilkhila ke murjhae
yahi vo the jinhen hans hans ke jaan dena tha

nigah-e-mehr men jis ki hain sad payam-e-fana
usi ka alam-e-ijad-o-naz beja tha

jahan tu jalva-numa tha larazti thi duniya
tire jamal se kaisa jalal paida tha

hayat-o-marg ke kuchh raaz khul gae honge
fasana-e-shab-e-gham varna dosto kya tha

shab-e-adam ka fasana gudaz sham-e-hayat
sivae kaif-e-fana mera majra kya tha

kuchh aisi baat na thi tera duur ho jaana
ye aur baat ki rah rah ke dard uThta tha

na puchh sud-o-ziyan karobar-e-ulfat ke
vagarna yuun to na paana tha kuchh na khota tha

lagavTen vo tire husn-e-be-niyaz ki aah
main teri bazm se jab na-umid uTTha tha

tujhe ham ai dil-e-dard-ashna kahan DhunDen
ham apne hosh men kab the koi jab uTTha tha
