lutf kya hai be-khudi ka jab maza jaata raha
yuun na manun main magar saghar to samjhata raha

taaq se miina utara paanv men laghzish hui
ki na saaqi se barabar aankh sharmata raha

mujh sa ho mazbut dil tab mai-kashi ka naam le
mohtasib dekha kiya majbur jhhallata raha

kya karun aur kis tarah us be-qarari ka ilaaj
yaar ke kuche men bhi to dil ka bahlata raha

naujavan qatil ko achchhi dil-lagi haath aa gai
jab talak kuchh dam raha bismil ko Thukrata raha

'shad' vaqt-e-naza tha khamosh lekin der tak
naam rah rah kar kisi ka zer-e-lab aata raha
