aabru kya khaak us gul ki ki gulshan men nahin
hai gareban nang-e-pairahan jo daman men nahin

zof se ai girya kuchh baaqi mire tan men nahin
rang ho kar uá¸Œ gaya jo khuun ki daman men nahin

ho gae hain jama ajza-e-nigah-e-aftab
zarre us ke ghar ki divaron ke rauzan men nahin

kya kahun tariki-e-zindan-e-gham andher hai
pamba nur-e-subh se kam jis ke rauzan men nahin

raunaq-e-hasti hai ishq-e-khana viran saaz se
anjuman be-shama hai gar barq khirman men nahin

zakhm silvane se mujh par chara-jui ka hai taan
ghair samjha hai ki lazzat zakhm-e-sozan men nahin

bas-ki hain ham ik bahar-e-naz ke maare hue
jalva-e-gul ke siva gard apne madfan men nahin

qatra qatra ik hayula hai nae nasur ka
khuun bhi zauq-e-dard se farigh mire tan men nahin

le gai saaqi ki nakhvat qulzum-ashami miri
mauj-e-mai ki aaj rag miina ki gardan men nahin

ho fishar-e-zof men kya na-tavani ki numud
qad ke jhukne ki bhi gunjaish mire tan men nahin

thi vatan men shaan kya 'ghalib' ki ho ghurbat men qadr
be-takalluf huun vo musht-e-khas ki gulkhan men nahin
