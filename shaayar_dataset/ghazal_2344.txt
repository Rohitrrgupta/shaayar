na koi baat kahni hai na koi kaam karna hai
aur us ke baad kaafi der tak aram karna hai

is aghaz-e-mohabbat hi men puure ho gae ham to
ise ab aur kya sharminda-e-anjam karna hai

bahut be-sud hai lekin abhi kuchh aur din mujh ko
savad-e-subh men rah kar shumar-e-sham karna hai

nishan dena hai main ne kuchh ghubar-alud samton ka
koi kaafi purana raaz tasht-az-bam karna hai

badi ke taur par karni hai neki bhi mohabbat men
ki jo bhi kaam karna hai vo be-hangam karna hai

abhi to kar-e-khair itna paá¸Œa hai samne mere
abhi to main ne har khaas aadmi ko aam karna hai

koi badla chukana hai vafa ke naam par us se
masafat ke liye uThna hai aur bisram karna hai

kamai umr bhar ki hai yahi ik jaidad apni
so ye khvab-e-tamasha ab kisi ke naam karna hai

ik aghaz-e-safar hai ai 'zafar' ye pukhta-kari bhi
abhi to main ne apni pukhtagi ko khaam karna hai
