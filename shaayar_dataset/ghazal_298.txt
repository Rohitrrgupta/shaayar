sirf tera naam le kar rah gaya
aaj divana bahut kuchh kah gaya

kya miri taqdir men manzil nahin
fasla kyuun muskura kar rah gaya

zindagi duniya men aisa ashk thi
jo zara palkon pe Thahra bah gaya

aur kya tha us ki pursish ka javab
apne hi aansu chhupa kar rah gaya

us se puchh ai kamyab-e-zindagi
jis ka afsana adhura rah gaya

haae kya divangi thi ai 'vasim'
jo na kahna chahiye tha kah gaya
