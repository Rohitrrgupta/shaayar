vo dekhne hamen Tuk bimari men na aaya
sau baar ankhen kholin balin se sar uThaya

gulshan ke taeron ne kya be-muravvati ki
yak barg-e-gul qafas men ham tak na koi laaya

be-hech us ka ghussa yaaro bala-e-jan hai
hargiz mana na ham se bahtera hi manaya

qadd-e-buland agarche be-lutf bhi nahin hai
sarv-e-chaman men lekin andaza vo na paaya

naqsha ajab hai us ka naqqash ne azal ke
matbu aisa chehra koi na phir banaya

shab ko nashe men baham thi guftugu-e-darham
us mast ne jhankaya yaani bahut jhukaya

dil-bastagi men khulna us ka na us se dekha
bakht-e-nigun ko ham ne sau baar azmaya

ashiq jahan hua hai be-Dhangiyan hi ki hain
is 'mir'-e-be-khirad ne kab Dhab se dil lagaya
