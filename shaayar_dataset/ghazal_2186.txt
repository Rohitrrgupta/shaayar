kamal-e-zabt ko khud bhi to azmaungi
main apne haath se us ki dulhan sajaungi

supurd kar ke use chandni ke hathon men
main apne ghar ke andheron ko lauT aungi

badan ke karb ko vo bhi samajh na paega
main dil men roungi ankhon men muskuraungi

vo kya gaya ki rifaqat ke saare lutf gae
main kis se ruuTh sakungi kise manaungi

ab us ka fan to kisi aur se hua mansub
main kis ki nazm akele men gungunaungi

vo ek rishta-e-benam bhi nahin lekin
main ab bhi us ke isharon pe sar jhukaungi

bichha diya tha gulabon ke saath apna vajud
vo so ke uTThe to khvabon ki raakh uThaungi

samaaton men ghane jangalon ki sansen hain
main ab kabhi tiri avaz sun na paungi

javaz DhunD raha tha nai mohabbat ka
vo kah raha tha ki main us ko bhuul jaungi
