koi maqam-e-sukun raste men aaya nahin
hazar peḌ hain lekin kahin bhi saaya nahin

kise pukare koi ahaTon ke sahra men
yahan kabhi koi chehra nazar to aaya nahin

bhaTak rahe hain abhi tak musafiran-e-visal
tire jamal ne koi diya jalaya nahin

bikhar gaya hai khala men kiran karan ho kar
vo chand jo kisi pahlu men jagmagaya nahin

taras gai hai zamin badalon ki surat ko
kisi nadi ne koi giit gungunaya nahin

ujaḌ gaya tha kisi zalzale men shahr-e-vafa
na jaane phir use ham ne bhi kyuun basaya nahin

'qatil' kaise kaTegi ye dopahar gham ki
mire nasib men un gesuon ka saaya nahin
