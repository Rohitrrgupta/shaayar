tiri nigah ke jaadu bikharte jaate hain
jo zakhm dil ko mile the vo bharte jaate hain

tire baghair vo din bhi guzar gae akhir
tire baghair ye din bhi guzarte jaate hain

liye chalo mujhe dariya-e-shauq ki maujo
ki ham-safar to mire paar utarte jaate hain

tamam-umr jahan hanste khelte guzri
ab us gali men bhi ham Darte Darte jaate hain

main khvahishon ke gharaunde banae jaata huun
vo mehnaten miri barbad karte jaate hain
