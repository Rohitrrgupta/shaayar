phir us se tarah kuchh jo daave ki si Daali hai
kya taaza koi gul ne ab shakh nikali hai

sach puchho to kab haiga us ka sa dahan ghuncha
taskin ke liye ham ne ik baat bana li hai

dehi ko na kuchh puchho ik bharat ka hai gaḌva
tarkib se kya kahiye sanche men ki Dhali hai

ham qadd-khamida se aghosh hue saare
par faeda tujh se to aghosh vo khali hai

izzat ki koi surat dikhlai nahin deti
chup rahiye to chashmak hai kuchh kahiye to gaali hai

do-gam ke chalne men pamal hua aalam
kuchh saari khudai se vo chaal nirali hai

haigi to do saala par hai dukhtar-e-raz aafat
kya pir-e-mughan ne bhi ik chhokri paali hai

khun-rezi men ham son ki jo khaak barabar hain
kab sar to faro laaya himmat tiri aali hai

jab sar chaḌhe hon aise tab ishq karen so bhi
juun tuun ye bala sar se farhad ne Taali hai

in mughbachon men zahid phir sar zada mat aana
mindil tiri ab ke ham ne to bacha li hai

kya 'mir' tu rota hai pamali-e-dil hi ko
un lounDon ne to dilli sab sar pe uTha li hai
