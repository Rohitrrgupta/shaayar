tamannaon men uljhaya gaya huun
khilaune de ke bahlaya gaya huun

huun is kuche ke har zarre se agah
idhar se muddaton aaya gaya huun

nahin uThte qadam kyuun janib-e-dair
kisi masjid men bahkaya gaya huun

dil-e-muztar se puchh ai raunaq-e-bazm
main khud aaya nahin laaya gaya huun

savera hai bahut ai shor-e-mahshar
abhi bekar uThvaya gaya huun

sataya aa ke pahron aarzu ne
jo dam bhar aap men paaya gaya huun

na tha main mo'taqid eajaz-e-mai ka
baá¸Œi mushkil se manvaya gaya huun

kuja main aur kuja ai 'shad' duniya
kahan se kis jagah laaya gaya huun
