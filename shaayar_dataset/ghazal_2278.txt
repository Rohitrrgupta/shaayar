'alam men koi dil ka talabgar na paaya
is jins ka yaan ham ne kharidar na paaya

haq DhunDne ka aap ko aata nahin varna
'alam hai sabhi yaar kahan yaar na paaya

ghairon hi ke hathon men rahe dast-e-nigarin
kab ham ne tire haath se azar na paaya

jaati hai nazar khas pe gah-e-chashm paridan
yaan ham ne par-e-kah bhi be-kar na paaya

tasvir ke manind lage dar hi se guzri
majlis men tiri ham ne kabhu baar na paaya

surakh hai siine men har ik shakhs ke tujh se
kis dil ke tarah tir-e-nigah paar na paaya

marbut hain tujh se bhi yahi na-kas-o-na-ahl
us baagh men ham ne gul-e-be-khar na paaya

dam baa'd junun mujh men na mahsus tha ya'ni
jaame men mire yaron ne ik taar na paaya

aina bhi hairat se mohabbat ki hue ham
par sair ho is shakhs ka didar na paaya

vo khinch ke shamshir sitam rah gaya jo 'mir'
khun-rezi ka yaan koi saza-var na paaya
