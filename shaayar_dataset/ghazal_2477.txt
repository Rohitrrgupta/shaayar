'alam hai be-khudi ka mai ki dukan par hain
saaqi pe hain nigahen hosh asman par hain

dil apni zid pe qaaim vo apni aan par hain
jitni musibaten hain sab meri jaan par hain

duniya badal gai hai vo hain hamin ki ab tak
apne maqam par hain apne makan par hain

ye suraten tumhari ye naaz ye adaen
qurban ai buto ham khaliq ki shaan par hain

shukr-e-khuda ki un ke qadmon pe sar hai apna
is vaqt kuchh na puchho ham asman par hain

ab tak samajh rahe hain dil men mujhe musalman
qaaim hunuz ye but apne guman par hain

uslub-e-nazm-e-'akbar' fitrat se hai qarin-tar
alfaz hain mahal par ma'ni makan par hain
