chalo yuun hi sahi tark-e-taalluq kar hi lete hain
jo tum khush ho to ham marne se pahle mar hi lete hain

agarche ham tumhari hi tarah khuddar hain phir bhi
tumhare naam par kuchh roz aahen bhar hi lete hain

tumhare ishq ki tohmat bahut achchhi lagi ham ko
koi bhi chiiz leni ho to ham behtar hi lete hain

khuda ke khauf se khulta hai neki ka jo darvaza
to ham bhi nek banne ko khuda se Dar hi lete hain

rahe nuqsan men ab ke bhi karobar-e-hasti men
ki aksar ham sitaron ki jagah patthar hi lete hain

nahin hai garm-joshi ki tapish baaqi agar tujh men
to phir be-mehriyon ki ThanD men ham Thar hi lete hain

'qatil' in qatilon ka samna tum hosh se karna
kabhi lete the ye dil bhi magar ab sar hi lete hain
