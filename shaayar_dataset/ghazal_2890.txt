qarun uTha ke sar pe suna ganj le chala
duniya se kya bakhil ba-juz ranj le chala

minnat thi bosa-e-lab-e-shirin ki dil mira
mujh ko su-e-mazar-e-shakar ganj le chala

saaqi sambhalta hai to jaldi mujhe sambhal
varna uḌa ke paan nasha-e-banj le chala

dauḌa ke haath chhati pe ham un ki yuun phire
jaise koi chor aa ke ho naranj le chala

chausar ka lutf ye hai ki jis vaqt po paḌe
ham bar-chahar bole to bar-panj le chala

jis dam 'zafar' ne paḌh ke ghazal haath se rakhi
ankhon pe rakh har ek sukhan-sanj le chala
