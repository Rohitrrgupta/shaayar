tu qarib aae to qurbat ka yuun izhar karun
aaina samne rakh kar tira didar karun

samne tere karun haar ka apni elaan
aur akele men tiri jiit se inkar karun

pahle sochun use phir us ki banaun tasvir
aur phir us men hi paida dar-o-divar karun

mire qabze men na miTTi hai na badal na hava
phir bhi chahat hai ki har shakh samar-bar karun

subh hote hi ubhar aati hai salim ho kar
vahi divar jise roz main mismar karun
