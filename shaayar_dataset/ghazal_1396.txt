bhaga to bahut tha maut se main kam-bakht ne lekin aan liya
un lakhon hi marne valon men kya jald mujhe pahchan liya

jab qatl hua main taḌpa bhi chhinTen bhi uḌain maan liya
ilzam khud us par kya ye nahin daman ko na kyuun gardan liya

tu aam farebi mujh se na kar ham mard hain sun le ai duniya
jo munh se kaha vo kar guzre jo Thaan liya vo Thaan liya

aqsam the yas-o-hasrat ke asnaf-e-umid-e-behad ke
jab chalne lage ham duniya se saath apne bahut saman liya

jis haath se mujh ko qatl kiya us haath ka kalima paḌhvaya
li jaan to khair ehsan kiya qatil ne magar iman liya

mai-khana hai ja-e-aish-o-tarab yaan baiTh ke rona kya maani
kya muft ka apne sar tu ne ai dida-e-tar tufan liya

us ghar men karam jab tu ne kiya kuchh der Thahar ai tir-e-nazar
bosa tire qadmon ka dil ne kis shauq se ai mehman liya

aram-talab hone ka guman juuya pe tire la-haul vala
tab paanv ko toḌe baiTha huun jab dasht-o-jabal ko chhan liya

jis bhes men tu ho kya parva ainda na khaegi dhoka
ai talib-e-duniya duniya ne har tarah tujhe pahchan liya

thi dhaar rag-e-gardan pe miri siina bhi daba tha qadmon se
khanjar ka tire bosa ham ne munh pher ke ta-imkan liya

ai 'shad' abas hai us ka gila vo hajv kare ya tujh se phire
ta-hashr raha shagird tira ustad tujhe jab maan liya
