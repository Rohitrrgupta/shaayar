sirf ankhen thiin abhi un men ishare nahin the
dil pe mausam ye mohabbat ne utare nahin the

jaisi raton men safar ham ne kiya tha aghaz
sar-ba-sar samten hi samten thiin sitare nahin the

ab to har shakhs ki khatir hui matlub hamen
ham kisi ke bhi nahin the jo tumhare nahin the

jab hamen koi tavaqqo hi nahin thi tum se
aise us vaqt bhi halat hamare nahin the

mohlat-e-umr men rahne diye us ne shamil
jo shab o roz kabhi ham ne guzare nahin the

jab nazare the to ankhon ko nahin thi parva
ab inhi ankhon ne chaha to nazare nahin the

Duub hi jaana muqaddar tha hamara ki vahan
jis taraf dekhiye paani tha kinare nahin the

kyuun nahin ishq bhala har-kas-o-na-kas ka shiar
is tijarat men agar itne khasare nahin the

Thiik hai koi madad ko nahin pahuncha lekin
ye bhi sach hai ki 'zafar' ham bhi pukare nahin the
