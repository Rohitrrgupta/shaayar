bastiyan DhunDh rahi hain unhen viranon men
vahshaten baḌh gaiin had se tire divanon men

nigah-e-naz na divanon na farzanon men
jankar ek vahi hai magar an-janon men

bazm-e-mai be-khud-o-be-tab na kyuun ho saaqi
mauj-e-bada hai ki dard uThta hai paimanon men

main to main chaunk uThi hai ye faza-e-khamosh
ye sada kab ki suni aati hai phir kanon men

sair kar ujḌe dilon ki jo tabiat hai udaas
ji bahal jaate hain aksar inhin viranon men

vusaten bhi hain nihan tangi-e-dil men ghafil
ji bahal jaate hain aksar inhin maidanon men

kuchh kashish-ha-e-nihan jazb hain viranon men
donon aalam hain chhalakte hue paimanon men

dekh jab alam-e-hu ko to naya aalam hai
bastiyan bhi nazar aane lagin viranon men

jis jagah baiTh gae aag laga kar uTThe
garmiyan hain kuchh abhi sokhta-samanon men

vahshaten bhi nazar aati hain sar-e-parda-e-naz
damanon men hai ye aalam na garebanon men

ek rangini-e-zahir hai gulistan men agar
ek shadabi-e-pinhan hai bayabanon men

jauhar-e-ghuncha-o-gul men hai ik andaz-e-junun
kuchh bayaban nazar aae hain garebanon men

ab vo rang-e-chaman-o-khanda-e-gul bhi na rahe
ab vo asar-e-junun bhi nahin divanon men

ab vo saaqi ki bhi ankhen na rahin rindon men
ab vo saghar bhi chhalakte nahin mai-khanon men
