qurbaton men bhi judai ke zamane mange
dil vo be-mehr ki rone ke bahane mange

ham na hote to kisi aur ke charche hote
khilqat-e-shahr to kahne ko fasane mange

yahi dil tha ki tarasta tha marasim ke liye
ab yahi tark-e-taalluq ke bahane mange

apna ye haal ki ji haar chuke luT bhi chuke
aur mohabbat vahi andaz purane mange

zindagi ham tire daghon se rahe sharminda
aur tu hai ki sada aina-khane mange

dil kisi haal pe qaane hi nahin jan-e-'faraz'
mil gae tum bhi to kya aur na jaane mange
