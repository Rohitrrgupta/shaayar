khuub the ve din ki ham tere giraftaron men the
gham-zadon andoh-ginon zulm ke maron men the

dushmani jaani hai ab to ham se ghairon ke liye
ik saman sa ho gaya vo bhi ki ham yaron men the

mat tabakhtur se guzar qumri hamari khaak par
ham bhi ik sarv-e-ravan ke naz-bardaron men the

mar gae lekin na dekha tu ne udhar aankh uTha
aah kya kya log zalim tere bimaron men the

shaikh-ji mindil kuchh bigḌi si hai kya aap bhi
rindon bankon mai-kashon ashufta dastaron men the

garche jurm-e-ishq ghairon par bhi sabit tha vale
qatl karna tha hamen ham hi gunahgaron men the

ik raha mizhgan ki saf men ek ke TukḌe hue
dil jigar jo 'mir' donon apne gham-khvaron men the
