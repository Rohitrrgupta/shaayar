khubi ka us ki bas-ki talabgar ho gaya
gul baagh men gale ka mire haar ho gaya

kis ko nahin hai shauq tira par na is qadar
main to usi khayal men bimar ho gaya

main nau-damida baal chaman-zad-e-tair tha
par ghar se uTh chala so giraftar ho gaya

Thahra gaya na ho ke harif us ki chashm ka
siine ko toḌ tir-e-nigah paar ho gaya

hai us ke harf zer-e-labi ka sabhon men zikr
kya baat thi ki jis ka ye bistar ho gaya

to vo mataa hai ki paḌi jis ki tujh pe aankh
vo ji ko bech kar bhi kharidar ho gaya

kya kahiye ah-e-ishq men khubi nasib ki
dildar apna tha so dil-azar ho gaya

aThon pahar laga hi phire hai tumhare saath
kuchh in dinon main ghair bahut yaar ho gaya

kab ro hai us se baat ke karne ka mujh ko 'mir'
na-karda jurm men tu gunahgar ho gaya
