shauq-e-raqs se jab tak ungliyan nahin khultin
paanv se havaon ke beḌiyan nahin khultin

peḌ ko dua de kar kaT gai baharon se
phuul itne baḌh aae khiḌkiyan nahin khultin

phuul ban ke sairon men aur kaun shamil tha
shokhi-e-saba se to baliyan nahin khultin

husn ke samajhne ko umr chahiye janan
do ghaḌi ki chahat men laḌkiyan nahin khultin

koi mauja-e-shirin chuum kar jagaegi
surajon ke nezon se sipiyan nahin khultin

maan se kya kahengi dukh hijr ka ki khud par bhi
itni chhoTi umron ki bachchiyan nahin khultin

shakh shakh sargardan kis ki justuju men hain
kaun se safar men hain titliyan nahin khultin

aadhi raat ki chup men kis ki chaap ubharti hai
chhat pe kaun aata hai siḌhiyan nahin khultin

paniyon ke chaḌhne tak haal kah saken aur phir
kya qayamaten guzrin bastiyan nahin khultin
