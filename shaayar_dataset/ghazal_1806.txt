us ne meri raah na dekhi aur vo rishta toḌ liya
jis rishte ki khatir mujh se duniya ne munh moḌ liya

baḌi baḌi khushiyon ko haan nazdik se ja kar dekha to
main ne raah ke chalte-phirte dukh se naata joḌ liya

main kitne rangon men Dhalta kab tak khud se laḌ paata
jivan ek safar tha jis ne roz naya ik moḌ liya

aise shakhs ko miir banaya jo bas khvab dikhata tha
basti ke logon ne apna-ap muqaddar phoḌ liya

main to bhola-bhala 'vasim' aur vo fankar siyasat ka
us ke jab ghaTne ki baari aai mujh ko joḌ liya
