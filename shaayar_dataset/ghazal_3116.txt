payam aae hain us yar-e-bevafa ke mujhe
jise qarar na aaya kahin bhula ke mujhe

judaiyan hon to aisi ki umr bhar na milen
fareb do to zara silsile baḌha ke mujhe

nashe se kam to nahin yad-e-yar ka aalam
ki le uḌa hai koi dosh par hava ke mujhe

main khud ko bhuul chuka tha magar jahan vaale
udaas chhoḌ gae aina dikha ke mujhe

tumhare baam se ab kam nahin hai rifat-e-dar
jo dekhna ho to dekho nazar uTha ke mujhe

khinchi hui hai mire ansuon men ik tasvir
'faraz' dekh raha hai vo muskura ke mujhe
