mujhe bujha de mira daur mukhtasar kar de
magar diye ki tarah mujh ko mo'atabar kar de

bikharte TuTte rishton ki umr hi kitni
main teri shaam huun aa ja miri sahar kar de

judaiyon ki ye raten to kaTni hongi
kahaniyon ko koi kaise mukhtasar kar de

tire khayal ke hathon kuchh aisa bikhra huun
ki jaisa bachcha kitaben idhar-udhar kar de

'vasim' kis ne kaha tha ki yuun ghazal kah kar
ye phuul jaisi zamin ansuon se tar kar de
