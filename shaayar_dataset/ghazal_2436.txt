tegh-e-sitam se us ki mira sar juda hua
shukr khuda ki haq mohabbat ada hua

qasid ko de ke khat nahin kuchh bhejna zarur
jaata hai ab to ji hi hamara chala hua

vo to nahin ki ashk thame hi na aankh se
nikle hai koi lakht-e-dil ab sau jala hua

hairan rang bagh-e-jahan tha bahut ruka
tasvir ki kali ki tarah dil na va hua

aalam ki be-fizai se tang aa gae the ham
jaaga se dil gaya jo hamara baja hua

dar pe hamare ji ke hua ghair ke liye
anjam-e-kar muddai ka muddaa hua

us ke gae pe dil ki kharabi na pochhiye
jaise kaso ka koi nagar ho luTa hua

bad-tar hai ziist marg se hijran-e-yar men
bimar dil bhala na hua to bhala hua

kahta tha 'mir' haal to jab tak to tha bhala
kuchh zabt karte karte tira haal kya hua
