dast-e-dua ko kasa-e-sail samajhte ho
tum dost ho to kyuun nahin mushkil samajhte ho

siine pe haath rakh ke batao mujhe ki tum
jo kuchh dhaá¸Œak raha hai use dil samajhte ho

har shai ko tum ne farz kiya aur is ke baad
saae ko apna madd-e-muqabil samajhte ho

dariya tumhen sarab dikhai diya aur ab
gard-o-gubar-e-rah ko manzil samajhte ho

khush-fahmiyon ki had hai ki paani men ret par
jo bhi jagah mile use sahil samajhte ho

tanhai jalva-gah-e-tahayyur hai aur tum
viraniyon ke raqs ko mahfil samajhte ho

jis ne tumhari niind pe pahre biTha diye
apni taraf se tum use ghafil samajhte ho
