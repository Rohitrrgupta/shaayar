shuur men kabhi ehsas men basaun use
magar main chaar taraf be-hijab paun use

agarche fart-e-haya se nazar na aauun use
vo ruuTh jaae to sau tarah se manaun use

tavil hijr ka ye jabr hai ki sochta huun
jo dil men basta hai ab haath bhi lagaun use

use bula ke mila umr bhar ka sannaTa
magar ye shauq ki ik baar phir bulaun use

andheri raat men jab rasta nahin milta
main sochta huun kahan ja ke DhunD laun use

abhi tak us ka tasavvur to mere bas men hai
vo dost hai to khuda kis liye banaun use

'nadim' tark-e-mohabbat ko ek umr hui
main ab bhi soch raha huun ki bhuul jaun use
