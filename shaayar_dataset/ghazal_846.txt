dasht-e-ghurbat hai alalat bhi hai tanhai bhi
aur un sab pe fuzun badiya-paimai bhi

khvab-e-rahat hai kahan niind bhi aati nahin ab
bas uchaT jaane ko aai jo kabhi aai bhi

yaad hai mujh ko vo be-fikri o aghaz-e-shabab
sukhan-arai bhi thi anjuman-arai bhi

nigah-e-shauq-o-tamanna ki vo dilkash thi kamand
jis se ho jaate the raam ahu-e-sahrai bhi

ham sanam-khana jahan karte the apna qaaim
phir khaá¸Œe hote the vaan huur ke shaidai bhi

ab na vo umr na vo log na vo lail o nahar
bujh gai taba kabhi josh pe gar aai bhi

ab to shubhe bhi mujhe dev nazar aate hain
us zamane men pari-zad thi rusvai bhi

kaam ki baat jo kahni ho vo kah lo 'akbar'
dam men chhin jaegi ye taqat-e-goyai bhi
