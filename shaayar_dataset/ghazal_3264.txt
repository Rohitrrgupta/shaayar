nikla hai chand shab ki pazirai ke liye
ye uzr kam hai anjuman-arai ke liye

tha bolna to ho gae khamosh ham sabhi
kya kuchh kiya hai shohrat o rusvai ke liye

pal bhar men kaise log badal jaate hain yahan
dekho ki ye mufid hai binai ke liye

sarsabz meri shakh-e-hunar kyuun nahin hui
ye masala hai tere tamannai ke liye

hai aaj ye gila ki akela hai 'shahryar'
tarsoge kal hujum men tanhai ke liye
