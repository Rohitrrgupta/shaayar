dekho to kuchh ziyan nahin khone ke bavajud
hota hai ab bhi ishq na hone ke bavajud

shayad ye khaak men hi samane ki mashq ho
sota huun farsh par jo bichhaune ke bavajud

karta huun niind men hi safar saare shahr ka
farigh to baiThta nahin sone ke bavajud

hoti nahin hai meri tasalli kisi tarah
rone ka intizar hai rone ke bavajud

paani to ek umr se mujh par hai be-asar
maila huun jaise aur bhi dhone ke bavajud

bojhal to main kuchh aur bhi rahta huun raat din
saman-e-khvab raat ko Dhone ke bavajud

thi pyaas to vahin ki vahin aur main vahan
khush tha zara sa honT bhigone ke bavajud

ye kimiya-gari miri apni hai is liye
main raakh hi samajhta huun sone ke bavajud

Darta huun phir kahin se nikalen na sar 'zafar'
main us ko apne saath Dubone ke bavajud
