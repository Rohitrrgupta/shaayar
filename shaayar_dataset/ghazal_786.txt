soe hue palang ke saae jaga gaya
khiḌki khuli to asman kamre men aa gaya

angan men teri yaad ka jhonka jo aa gaya
tanhai ke darakht se patte uḌa gaya

hanste chamakte khvab ke chehre bhi miT gae
batti jali to man men andhera sa chha gaya

aaya tha kaale khuun ka sailab pichhli raat
barson purani jism ki divar Dha gaya

tasvir men jo qaid tha vo shakhs raat ko
khud hi frame toḌ ke pahlu men aa gaya

vo chaae pi raha tha kisi dusre ke saath
mujh par nigah paḌte hi kuchh jhenp sa gaya
