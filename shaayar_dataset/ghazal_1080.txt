rang juda ahang juda mahkar juda
pahle se ab lagta hai gulzar juda

naghmon ki takhliq ka mausam biit gaya
TuuTa saaz to ho gaya taar se taar juda

be-zari se apna apna jaam liye
baiTha hai mahfil men har mai-khvar juda

mila tha pahle darvaze se darvaza
lekin ab divar se hai divar juda

yaaro main to nikla huun jaan bechne ko
tum koi ab socho karobar juda

sochta hai ik shair bhi ik tajir bhi
lekin sab ki soch ka hai meaar juda

kya lena is girgiT jaisi duniya se
aae rang nazar jis ka har baar juda

apna to hai zahir-o-batin ek magar
yaron ki guftar juda kirdar juda

mil jaata hai mauqa khuni lahron ko
hathon se jab hote hain patvar juda

kis ne diya hai sada kisi ka saath 'qatil'
ho jaana hai sab ko akhir-kar juda
