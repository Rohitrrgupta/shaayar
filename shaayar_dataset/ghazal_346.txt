kyuun ho bahana-ju na qaza sar se paanv tak
zalim men aap ki hai ada sar se paanv tak

sakit hain baad-e-marg qava sar se paanv tak
mohren laga gai hai qaza sar se paanv tak

ghere thi tujh ko barq-ada sar se paanv tak
kyuun nakhl-e-tur jal na gaya sar se paanv tak

zanjir ban gai hai qaza sar se paanv tak
goya ragen hain dam-e-bala sar se paanv tak

main khud zaban-e-shukr bana sar se paanv tak
Duube na kyuun asar men dua sar se paanv tak

munh chand us pe zulf-e-rasa sar se paanv tak
kyuun loT-poT ho na ada sar se paanv tak

qasid kahe gaya miri zardi-e-rukh ka haal
is dastan ko khuub ranga sar se paanv tak

ai shama tujh se saaf main kahta huun dil ka haal
jalna hi tha to jal na gaya sar se paanv tak

shayad saba khizan ka fasana suna gai
har nakhl-e-bagh kaanp gaya sar se paanv tak

dariya-e-ishq men mujhe rakhna na tha qadam
Duuba to khuub Duub gaya sar se paanv tak

li nakhl-e-tur ki na khabar tum ne ai kalim
tum dekhte rahe vo jala sar se paanv tak

aghaz hi men aap ne kar di zaban band
qissa hamara sun na liya sar se paanv tak

phailaen ya na haath ko phailaen sharm se
dast-e-talab hain tere gada sar se paanv tak

tera kahan jamal kahan jalva-gah-e-tur
muusa ne phir na dekh liya sar se paanv tak

allah 'shad' ghair ki ye aib-juiyan
tu khud pe kar nigah zara sar se paanv tak
