thake logon ko majburi men chalte dekh leta huun
main bas ki khiḌkiyon se ye tamashe dekh leta huun

kabhi dil men udasi ho to un men ja nikalta huun
purane doston ko chup se baiThe dekh leta huun

chhupate hain bahut vo garmi-e-dil ko magar main bhi
gul-e-rukh par uḌi rangat ke chhinTe dekh leta huun

khaḌa huun yuun kisi khali qile ke sehn-e-viran men
ki jaise main zaminon men dafine dekh leta huun

'munir' andaza-e-qar-e-fana karna ho jab mujh ko
kisi unchi jagah se jhuk ke niche dekh leta huun
