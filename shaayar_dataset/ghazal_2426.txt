mil-jul ke barahna jise duniya ne kiya hai
us dard ne ab mera badan oḌh liya hai

main ret ke dariya pe khaḌa soch raha huun
is shahr men paani to yazidon ne piya hai

ai gor-kanon qabr ka de kar mujhe dhoka
tum ne to khalaon men mujhe gaaḌ diya hai

main sahab-e-izzat huun miri laash na kholo
dastar ke purzon se kafan main ne siya hai

phaila hai tira karb 'qatil' aadhi sadi par
hairat hai ki tu itne baras kaise jiya hai
