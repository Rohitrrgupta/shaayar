husn-e-be-parva ko khud-bin o khud-ara kar diya
kya kiya main ne ki izhar-e-tamanna kar diya

baḌh gaiin tum se to mil kar aur bhi betabiyan
ham ye samjhe the ki ab dil ko shakeba kar diya

paḌh ke tera khat mire dil ki ajab halat hui
iztirab-e-shauq ne ik hashr barpa kar diya

ham rahe yaan tak tiri khidmat men sargarm-e-niyaz
tujh ko akhir ashna-e-naz-e-beja kar diya

ab nahin dil ko kisi surat kisi pahlu qarar
us nigah-e-naz ne kya sehr aisa kar diya

ishq se tere baḌhe kya kya dilon ke martabe
mehr zarron ko kiya qatron ko dariya kar diya

kyuun na ho teri mohabbat se munavvar jaan o dil
shama jab raushan hui ghar men ujala kar diya

teri mahfil se uThata ghair mujh ko kya majal
dekhta tha main ki tu ne bhi ishara kar diya

sab ghalat kahte the lutf-e-yar ko vajh-e-sukun
dard-e-dil us ne to 'hasrat' aur duuna kar diya
