is qadar musalsal thiin shiddaten judai ki
aaj pahli baar us se main ne bevafai ki

varna ab talak yuun tha khvahishon ki barish men
ya to TuuT kar roya ya ghazal-sarai ki

taj diya tha kal jin ko ham ne teri chahat men
aaj un se majburan taaza ashnai ki

ho chala tha jab mujh ko ikhtilaf apne se
tu ne kis ghaḌi zalim meri ham-navai ki

tark kar chuke qasid ku-e-na-muradan ko
kaun ab khabar laave shahr-e-ashnai ki

tanz o taana o tohmat sab hunar hain naseh ke
aap se koi puchhe ham ne kya burai ki

phir qafas men shor uTTha qaidiyon ka aur sayyad
dekhna uḌa dega phir khabar rihai ki

dukh hua jab us dar par kal 'faraz' ko dekha
laakh aib the us men khu na thi gadai ki
