rang pairahan ka khushbu zulf lahrane ka naam
mausam-e-gul hai tumhare baam par aane ka naam

dosto us chashm o lab ki kuchh kaho jis ke baghair
gulsitan ki baat rangin hai na mai-khane ka naam

phir nazar men phuul mahke dil men phir shamen jalin
phir tasavvur ne liya us bazm men jaane ka naam

dilbari Thahra zaban-e-khalq khulvane ka naam
ab nahin lete pari-ru zulf bikhrane ka naam

ab kisi laila ko bhi iqrar-e-mahbubi nahin
in dinon badnam hai har ek divane ka naam

mohtasib ki khair uncha hai usi ke faiz se
rind ka saaqi ka mai ka khum ka paimane ka naam

ham se kahte hain chaman vaale ghariban-e-chaman
tum koi achchha sa rakh lo apne virane ka naam

'faiz' un ko hai taqaza-e-vafa ham se jinhen
ashna ke naam se pyara hai begane ka naam
