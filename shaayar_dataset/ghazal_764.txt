kahan sabat ka us ko khayal hota hai
zamana maazi hi hone ko haal hota hai

farogh-e-badr na baaqi raha na but ka shabab
zaval hi ke liye har kamal hota hai

main chahta huun ki bas ek hi khayal rahe
magar khayal se paida khayal hota hai

bahut pasand hai mujh ko khamoshi-o-‘uzlat
dil apna hota hai apna khayal hota hai

vo toḌte hain to kaliyan shagufta hoti hain
vo raundte hain to sabza nihal hota hai

society se alag ho to zindagi dushvar
agar milo to natija malal hota hai

pasand-e-chashm ka hargiz kuchh e'tibar nahin
bas ik karishma-e-vahm-o-khayal hota hai
