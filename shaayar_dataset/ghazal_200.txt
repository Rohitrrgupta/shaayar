zamistani hava men garche thi shamshir ki tezi
na chhuTe mujh se london men bhi adab-e-sahar-khezi

kahin sarmaya-e-mahfil thi meri garm-guftari
kahin sab ko pareshan kar gai meri kam-amezi

zamam-e-kar agar mazdur ke hathon men ho phir kya
tariq-e-koh-kan men bhi vahi hiile hain parvezi

jalal-e-padshahi ho ki jamhuri tamasha ho
juda ho diin siyasat se to rah jaati hai changezi

savad-e-raumat-ul-kubra men dilli yaad aati hai
vahi ibrat vahi azmat vahi shan-e-dil-avezi
