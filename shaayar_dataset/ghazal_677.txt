bazm men jo tira zuhur nahin
sham-e-raushan ke munh pe nuur nahin

kitni baten bana ke laun ek
yaad rahti tire huzur nahin

khuub pahchanta huun tere taiin
itna bhi to main be-shuur nahin

qatl hi kar ki us men rahat hai
lazim us kaam men marur nahin

fikr mat kar hamare jiine ka
tere nazdik kuchh ye duur nahin

phir jiyenge jo tujh sa hai jan-bakhsh
aisa jiina hamen zarur nahin

aam hai yaar ki tajalli 'mir'
khaas muusa va koh-e-tur nahin
