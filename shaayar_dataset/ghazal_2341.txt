ye raat bhayanak hijr ki hai kaTenge baḌe alam se ham
Talne ki nahin ye kaali bala samjhe hue the shaam se ham

jab qais pahaḌ is sar se Tale iid aai tab aai jaan men jaan
ta der ajab aalam men rahe honTon ko milae jaam se ham

tha maut ka khaTka jan-farsa sad shukr ki nikla vo kanTa
gar ho na qayamat ka dhaḌka ab to hain baḌe aram se ham

ta-manzil-e-janan saath raha kam-bakht tasavvur ghairon ka
shauq apne qadam khincha hi kiya palTa hi kiye har gaam se ham

ulfat ne unhin ki haq ki taraf phera mire dil ko shukr-e-khuda
tamir karen masjid koi kyunkar na buton ke naam se ham

ai ham-nafaso dam lene do bhule hue naghme yaad aa len
aae hain chaman men uḌ ke abhi chhuTe hain isi dam daam se ham

baton men guzarte hijr ke din ai kaash ki donon mil jaate
ham se hai dil-e-nakam khafa azurda dil-e-nakam se ham

yuun un ke adab ya khatir se har baat ko le len apne sar
jab dil hai unhin ke qaabu men phir paak hain har ilzam se ham

vo samjhe ki ham ne maar liya ham samjhe milenge akhir vo
milte hi nigah ke donon khush aghaz se vo anjam se ham

duniya men takhallus koi na tha kya niil ka Tiika 'shad' hi tha
tum vajh na puchho kuchh is ki chiḌh jaate hain kyuun is naam se ham
