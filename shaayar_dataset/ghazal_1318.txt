gae ji se chhuTe buton ki jafa se
yahi baat ham chahte the khuda se

vo apni hi khubi pe rahta hai nazan
maro ya jiyo koi us ki bala se

koi ham se khulte hain band us qaba ke
ye uqde khulenge kaso ki dua se

pasheman tauba se hoga adam men
ki ghafil chala shaikh lutf-e-hava se

na rakhi miri khaak bhi us gali men
kudurat mujhe hai nihayat saba se

jigar-sui-e-mizhgan khincha jaae hai kuchh
magar dida-e-tar hain lohu ke pyase

agar chashm hai to vahi ain haq hai
taassub tujhe hai ajab ma-siva se

tabib subuk-e-aql hargiz na samjha
hua dard-e-ishq aah duuna dava se

Tak ai muddai chashm-e-insaf va kar
ki baiThe hain ye qafiye kis ada se

na shikva shikayat na harf-o-hikayat
kaho 'mir' ji aaj kyuun ho khafa se
