khushi kya ho jo meri baat vo but maan jaata hai
maza to behad aata hai magar iman jaata hai

banun council men speaker to rukhsat qirat-e-misri
karun kya membari jaati hai ya quran jaata hai

zaval-e-jah o daulat men bas itni baat achchhi hai
ki duniya men ba-khubi aadmi pahchan jaata hai

nai tahzib men diqqat ziyada to nahin hoti
mazahib rahte hain qaaim faqat iman jaata hai

theater raat ko aur din ko yaron ki ye spechen
duhai laaT sahab ki mira iman jaata hai

jahan dil men ye aai kuchh kahun vo chal diya uTh kar
ghazab hai fitna hai zalim nazar pahchan jaata hai

chunan burdund sabr az dil ke qisse yaad aate hain
taá¸Œap jaata huun ye sun kar ki ab iman jaata hai
