aae kuchh abr kuchh sharab aae
is ke baad aae jo azaab aae

har rag-e-khun men phir charaghan ho
samne phir vo be-naqab aae

umr ke har varaq pe dil ki nazar
teri mehr-o-vafa ke baab aae

kar raha tha gham-e-jahan ka hisab
aaj tum yaad be-hisab aae

na gai tere gham ki sardari
dil men yuun roz inqalab aae

jal uThe bazm-e-ghair ke dar-o-bam
jab bhi ham khanuman-kharab aae

is tarah apni khamushi gunji
goya har samt se javab aae

'faiz' thi raah sar-ba-sar manzil
ham jahan pahunche kamyab aae
