kuchh apna ashna kyuun ai dil-e-nadan nahin hota
ki aae ye rang gardish-e-dauran nahin hota

khushi ke vaste paida hua hai kaun duniya men
magar ham bhi ahl-e-dard ke shayan nahin hota

kabhi pabandiyon se chhuT ke bhi dam ghulne lagta hai
dar-o-divar huun jis men vahi zindan nahin hota

vahi hai misr men har kucha-o-bazar ki raunaq
magar har bikne vaala yusuf-e-kanan nahin hota

kabhi tang aa ke us ke husn se inkar bhi kar le
koi be-kufr ke shaista-e-iman nahin hota

yaqin laaen to kya laaen jo shak laaen to kya laaen
ki baton men tiri sach jhuuT ka imkan nahin hota

hamara tajraba ye hai ki khush hona mohabbat men
kabhi mushkil nahin hota kabhi asan nahin hota

ye vo parda hai jo doshizgi ko aur chamka de
siyah-kari se husn aluda-e-isyan nahin hota

nigah-e-ahl-e-dil se inqalab aae hain duniya men
yaqin rakh ishq itna be-sar-o-saman nahin hota

'firaq' ik ik se baá¸Œh kar chara-saz-e-dard hain lekin
ye duniya hai yahan har dard ka darman nahin hota
