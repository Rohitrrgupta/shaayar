lamha lamha mira har ik se siva jagta hai
main alag jagta huun dard juda jagta hai

bakht bhi sote hain aur ghar ke makin bhi lekin
sarhad-e-shab pe kahin ek diya jagta hai

khvab ho jaane se pahle koi harf-e-khush-kam
isi ummid pe ye zehn-e-rasa jagta hai

ham pe hi khaas hain kuchh us ki inayat so ab
fitna is shahr men har roz naya jagta hai

ai mire dard bata had se guzarna kab hai
tu jo yuun jagta rahta hai to kya jagta hai
