khvab ki halaton ke saath teri hikayaton men hain
ham bhi dayar-e-ahl-e-dil teri rivayaton men hain

vo jo the rishta-ha-e-jan TuuT sake bhala kahan
jaan vo rishta-ha-e-jan ab bhi shikayaton men hain

ek ghubar hai ki hai daera-var pur-fishan
qafila-ha-e-kahkashan tang hain vahshaton men hain

vaqt ki darmiyaniyan kar gaiin jan-kani ko jaan
vo jo adavaten ki thiin aaj mohabbaton men hain

partav-e-rang hai ki hai diid men jan-nashin-e-rang
rang kahan hain runuma rang to nikhaton men hain

hai ye vajud ki numud apni nafas nafas gurez
vaqt ki saari bastiyan apni hazimaton men hain

gard ka saara khanuman hai sar-e-dasht-e-be-aman
shahr hain vo jo har tarah gard ki khidmaton men hain

vo dil o jaan suraten jaise kabhi na thiin kahin
ham unhin suraton ke hain ham unhin suraton men hain

main na sununga majra maarka-ha-e-shauq ka
khuun gae hain raegan rang nadamaton men hain
