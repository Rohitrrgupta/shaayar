hazar baar miTi aur paemal hui hai
hamari zindagi tab ja ke be-misal hui hai

isi sabab se to parchhain apne saath nahin hai
saubat-e-safar-e-shauq se niDhal hui hai

sukun phir bhi to vahshat-sara-e-dil men nahin hai
nigah-e-yar agarche sharik-e-hal hui hai

khushi ke lamhe to jun-tun guzar gae hain yahan par
bas ek saat-e-gham kaTni muhal hui hai

lakir nuur ki jo asman-e-dil pe bani hai
andheri raat ka hamla hua to Dhaal hui hai
