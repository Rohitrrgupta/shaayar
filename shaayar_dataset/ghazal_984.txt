ghair ne ham ko zabh kiya nai taqat hai nai yaara hai
is kutte ne kar ke dileri said-e-haram ko maara hai

baagh ko tujh bin apne bhaen atish di hai baharan ne
har ghuncha akhgar hai ham ko har gul ek angara hai

jab tujh bin lagta hai taḌapne jaae hai nikla hathon se
hai jo girah siine men us ko dil kahiye ya paara hai

rah-e-hadis jo Tak bhi nikle kaun sikhae ham ko phir
ru-e-sukhan par kis ko de vo shokh baḌa ayyara hai

kaam us ka hai khun-afshani har-dam teri furqat men
chashm ko meri aa kar dekh ab lohu ka favvara hai

baal khule vo shab ko shayad bistar naaz pe sota tha
aai nasim-e-subh jo idhar phaila ambar saara hai

kis din daman khinch ke un ne yaar se apna kaam liya
muddat guzri dekhte ham ko 'mir' bhi ik nakara hai
