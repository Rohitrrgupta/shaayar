aaj to be-sabab udaas hai ji
ishq hota to koi baat bhi thi

jalta phirta huun main dopahron men
jaane kya chiiz kho gai meri

vahin phirta huun main bhi khak-basar
is bhare shahr men hai ek gali

chhupta phirta hai ishq duniya se
phailti ja rahi hai rusvai

ham-nashin kya kahun ki vo kya hai
chhoḌ ye baat niind uḌne lagi

aaj to vo bhi kuchh khamosh sa tha
main ne bhi us se koi baat na ki

ek dam us ke honT chuum liye
ye mujhe baiThe baiThe kya sujhi

ek dam us ka haath chhoḌ diya
jaane kya baat darmiyan aai

tu jo itna udaas hai 'nasir'
tujhe kya ho gaya bata to sahi
