paigham gham-e-jigar ka gulzar tak na pahuncha
naala mira chaman ki divar tak na pahuncha

us aine ke manind zangar jis ko khave
kaam apna us ke gham men didar tak na pahuncha

jon naqsh-e-pa hai ghurbat hairan-kar us ki
avara ho vatan se jo yaar tak na pahuncha

labrez shikva the ham lekin huzur tere
kar-e-shikayat apna guftar tak na pahuncha

le chashm-e-nam-rasidd paani chuvane koi
vaqt-e-akhir us ke bimar tak na pahuncha

ye bakhte--sabz dekho bagh-e-zamana men se
pazhmurda gul bhi apni dastar tak na pahuncha

masturi khub-rui donon na jama hoven
khubi ka kaam kis ki izhar tak na pahuncha

yusuf se le ke ta-gul phir gul se le ke ta-shamma
ye husn kis ko le kar bazar tak na pahuncha

afsos 'mir' ve jo hone shahid aae
phir kaam un ka us ki talvar tak na pahuncha
