na ruh-e-mazhab na qalb-e-arif na shairana zaban baaqi
zamin hamari badal gai hai agarche hai asman baaqi

shab-e-guzishta ke saaz o saman ke ab kahan hain nishan baaqi
zaban-e-shama-e-sahar pe hasrat ki rah gai dastan baaqi

jo zikr aata hai akhirat ka to aap hote hain saaf munkir
khuda ki nisbat bhi dekhta huun yaqin rukhsat guman baaqi

fuzul hai un ki bad-dimaghi kahan hai fariyad ab labon par
ye vaar par vaar ab abas hain kahan badan men hai jaan baaqi

main apne miTne ke gham men nalan udhar zamana hai shaad o khandan
ishara karti hai chashm-e-dauran jo aan baaqi jahan baaqi

isi liye rah gai hain ankhen ki mere miTne ka rang dekhen
sunun vo baten jo hosh uá¸Œaen isi liye hain ye kaan baaqi

taajjub aata hai tifl-e-dil par ki ho gaya mast-e-nazm-e-'akbar'
abhi middle paas tak nahin hai bahut se hain imtihan baaqi
