main faqat chalti rahi manzil ko sar us ne kiya
saath mere raushni ban kar safar us ne kiya

is tarah khinchi hai mere gird divar-e-khabar
saare dushman rauzanon ko be-nazar us ne kiya

mujh men baste saare sannaTon ki lai us se bani
pattharon ke darmiyan thi naghma-gar us ne kiya

be-sar-o-saman pe dildari ki chadar Daal di
be-dar-o-divar thi main mujh ko ghar us ne kiya

paniyon men ye bhi paani ek din tahlil tha
qatra-e-be-sarfa ko lekin guhar us ne kiya

ek maamuli si achchhai tarashi hai bahut
aur fikr-e-kham se sarf-e-nazar us ne kiya

phir to imkanat phulon ki tarah khulte gae
ek nanhe se shagufe ko shajar us ne kiya

taaq men rakkhe diye ko pyaar se raushan kiya
us diye ko phir charagh-e-rahguzar us ne kiya
