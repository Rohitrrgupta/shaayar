tujhe hai mashq-e-sitam ka malal vaise hi
hamari jaan thi jaan par vabal vaise hi

chala tha zikr zamane ki bevafai ka
so aa gaya hai tumhara khayal vaise hi

ham aa gae hain tah-e-dam to nasib apna
vagarna us ne to phenka tha jaal vaise hi

main rokna hi nahin chahta tha vaar us ka
giri nahin mire hathon se Dhaal vaise hi

zamana ham se bhala dushmani to kya rakhta
so kar gaya hai hamen paemal vaise hi

mujhe bhi shauq na tha dastan sunane ka
'faraz' us ne bhi puchha tha haal vaise hi
