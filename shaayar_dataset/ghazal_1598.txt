chand ka khvab ujalon ki nazar lagta hai
tu jidhar ho ke guzar jaae khabar lagta hai

us ki yadon ne uga rakkhe hain suraj itne
shaam ka vaqt bhi aae to sahar lagta hai

ek manzar pe Thaharne nahin deti fitrat
umr bhar aankh ki qismat men safar lagta hai

main nazar bhar ke tire jism ko jab dekhta huun
pahli barish men nahaya sa shajar lagta hai

be-sahara tha bahut pyaar koi puchhta kya
tu ne kandhe pe jagah di hai to sar lagta hai

teri qurbat ke ye lamhe use raas aaen kya
subh hone ka jise shaam se Dar lagta hai
