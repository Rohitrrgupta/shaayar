ishq-e-but men kufr ka mujh ko adab karna paḌa
jo barhaman ne kaha akhir vo sab karna paḌa

sabr karna furqat-e-mahbub men samjhe the sahl
khul gaya apni samajh ka haal jab karna paḌa

tajrabe ne hubb-e-duniya se sikhaya ehtiraz
pahle kahte the faqat munh se aur ab karna paḌa

shaikh ki majlis men bhi muflis ki kuchh pursish nahin
diin ki khatir se duniya ko talab karna paḌa

kya kahun be-khud hua main kis nigah-e-mast se
aql ko bhi meri hasti ka adab karna paḌa

iqtiza fitrat ka rukta hai kahin ai ham-nashin
shaikh-sahib ko bhi akhir kar-e-shab karna paḌa

alam-e-hasti ko tha madd-e-nazar katman-e-raz
ek shai ko dusri shai ka sabab karna paḌa

sher ghairon ke use mutlaq nahin aae pasand
hazrat-e-'akbar' ko bil-akhir talab karna paḌa
