jins-e-giran ko tujh se jo log chahte hain
ve rog apne ji ko nahaq basahate hain

us mai-kade men ham bhi muddat se hain va-lekin
khamyaza khinchte hain har dam jamahate hain

namus dosti se gardan bandhi hai apni
jiite hain jab talak ham tab tak nibahte hain

sahl is qadar nahin hai mushkil-pasandi meri
jo tujh ko dekhte hain mujh ko sarahte hain

ve din gae ki raten nalon se kaTte the
be-Dol 'mir'-sahib ab kuchh karahte hain
