dair-o-haram se guzre ab dil hai ghar hamara
hai khatm us aable par sair-o-safar hamara

palkon se teri ham ko kya chashm-dasht ye thi
un barchhiyon ne banTa baham jigar hamara

duniya-o-din ki janib mailan ho to kahiye
kya janiye ki is bin dil hai kidhar hamara

hain tere aaine ki timsal ham na puchho
is dasht men nahin hai paida asar hamara

jon subh ab kahan hai tul-e-sukhan ki fursat
qissa hi koi dam ko hai mukhtasar hamara

kuche men us ke ja kar banta nahin phir aana
khuun ek din girega us khaak par hamara

hai tira-roz apna laá¸Œkon ki dosti se
us din hi ko kahe tha aksar pidar hamara

sailab har taraf se aenge badiye men
jon abr rote hoga jis dam guzar hamara

nashv-o-numa hai apni jon gard-bad anokhi
balida khaak rah se hai ye shajar hamara

yuun duur se khaá¸Œe ho kya mo'atabar hai rona
daman se bandh daman ai abr-e-tar hamara

jab paas raat rahna aata hai yaad us ka
thamta nahin hai rona do dopahar hamara

us karvan-sara men kya 'mir' baar kholen
yaan kuuch lag raha hai sham-o-sahar hamara
