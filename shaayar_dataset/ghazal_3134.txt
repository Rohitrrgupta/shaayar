naz-e-beganagi men kya kuchh tha
husn ki sadgi men kya kuchh tha

laakh rahen thiin laakh jalve the
ahd-e-avargi men kya kuchh tha

aankh khulte hi chhup gai har shai
alam-e-be-khudi men kya kuchh tha

yaad hain marhale mohabbat ke
haae is bekali men kya kuchh tha

kitne biite dinon ki yaad aai
aaj teri kami men kya kuchh tha

kitne manus log yaad aae
subh ki chandni men kya kuchh tha

rat-bhar ham na so sake 'nasir'
parda-e-khamushi men kya kuchh tha
