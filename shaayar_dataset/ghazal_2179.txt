jo be-sabat ho us sarkhushi ko kya kiije
ye zindagi hai to phir zindagi ko kya kiije

ruka jo kaam to divangi hi kaam aai
na kaam aae to farzangi ko kya kiije

ye kyuun kahen ki hamen koi rahnuma na mila
magar sarisht ki avargi ko kya kiije

kisi ko dekh ke ik mauj lab pe aa to gai
uThe na dil se to aisi hansi ko kya kiije

hamen to aap ne soz-e-alam hi bakhsha tha
jo nuur ban gai us tirgi ko kya kiije

hamare hisse ka ik jura bhi nahin baaqi
nigah-e-dost ki mai-khangi ko kya kiije

jahan gharib ko nan-e-javin nahin milti
vahan hakim ke dars-e-khudi ko kya kiije

visal-e-dost se bhi kam na ho saki 'rashid'
azal se paai hui tishnagi ko kya kiije
