raat ke baad nae din ki sahar aaegi
din nahin badlega tarikh badal jaegi

hanste hanste kabhi thak jaao to chhup ke ro lo
ye hansi bhiig ke kuchh aur chamak jaegi

jagmagati hui saḌkon pe akele na phiro
shaam aaegi kisi moḌ pe Das jaegi

aur kuchh der yunhi jang siyasat mazhab
aur thak jaao abhi niind kahan aaegi

meri ghurbat ko sharafat ka abhi naam na de
vaqt badla to tiri raae badal jaegi

vaqt nadiyon ko uchhale ki uḌaae parbat
umr ka kaam guzarna hai guzar jaegi
