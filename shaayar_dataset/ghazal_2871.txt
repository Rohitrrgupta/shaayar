apni hi tegh-e-ada se aap ghayal ho gaya
chand ne paani men dekha aur pagal ho gaya

vo hava thi shaam hi se raste khali ho gae
vo ghaTa barsi ki saara shahr jal-thal ho gaya

main akela aur safar ki shaam rangon men Dhali
phir ye manzar meri nazron se bhi ojhal ho gaya

ab kahan hoga vo aur hoga bhi to vaisa kahan
soch kar ye baat ji kuchh aur bojhal ho gaya

husn ki dahshat ajab thi vasl ki shab men 'munir'
haath jaise intiha-e-shauq se shal ho gaya
