masjidon ke sahn tak jaana bahut dushvar tha
dair se nikla to mere raste men daar tha

dekhte hi dekhte shahron ki raunaq ban gaya
kal yahi chehra hamare ainon par baar tha

apni qismat men likhi thi dhuup ki narazgi
saya-e-divar tha lekin pas-e-divar tha

sab ke dukh sukh us ke chehre par likhe paae gae
aadmi kya tha hamare shahr ka akhbar tha

ab mohalle bhar ke darvazon pe dastak hai nasib
ik zamana tha ki jab main bhi bahut khuddar tha
