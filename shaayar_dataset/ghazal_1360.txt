sab log liye sang-e-malamat nikal aae
kis shahr men ham ahl-e-mohabbat nikal aae

ab dil ki tamanna hai to ai kaash yahi ho
aansu ki jagah aankh se hasrat nikal aae

har ghar ka diya gul na karo tum ki na jaane
kis baam se khurshid-e-qayamat nikal aae

jo darpai-e-pindar hain un qatl-gahon se
jaan de ke bhi samjho ki salamat nikal aae

ai ham-nafaso kuchh to kaho ahd-e-sitam ki
ik harf se mumkin hai hikayat nikal aae

yaaro mujhe maslub karo tum ki mire baad
shayad ki tumhara qad-o-qamat nikal aae
