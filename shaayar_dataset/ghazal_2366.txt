na ho tughyan-e-mushtaqi to main rahta nahin baaqi
ki meri zindagi kya hai yahi tughyan-e-mushtaqi

mujhe fitrat nava par pai-ba-pai majbur karti hai
abhi mahfil men hai shayad koi dard-ashna baaqi

vo atish aaj bhi tera nasheman phunk sakti hai
talab sadiq na ho teri to phir kya shikva-e-saqi

na kar afrang ka andaza us ki tabnaki se
ki bijli ke charaghon se hai is jauhar ki barraqi

dilon men valvale afaq-giri ke nahin uThte
nigahon men agar paida na ho andaz-e-afaqi

khizan men bhi kab aa sakta tha main sayyad ki zad men
miri ghammaz thi shakh-e-nasheman ki kam auraqi

ulaT jaengi tadbiren badal jaengi taqdiren
haqiqat hai nahin mere takhayyul ki hai khallaqi
