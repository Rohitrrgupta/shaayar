nahin ki tere ishare nahin samajhta huun
samajh to leta huun saare nahin samajhta huun

tira chaá¸Œha hua dariya samajh men aata hai
tire khamosh kinare nahin samajhta huun

kidhar se nikla hai ye chand kuchh nahin maalum
kahan ke hain ye sitare nahin samajhta huun

kahin kahin mujhe apni khabar nahin milti
kahin kahin tire baare nahin samajhta huun

jo daaen baaen bhi hain aur aage pichhe bhi
unhen main ab bhi tumhare nahin samajhta huun

khud apne dil se yahi ikhtilaf hai mera
ki main ghamon ko ghubare nahin samajhta huun

kabhi to hota hai meri samajh se bahar hi
kabhi main sharm ke maare nahin samajhta huun

kahin to hain jo mire khvab dekhte hain 'zafar'
koi to hain jinhen pyare nahin samajhta huun
