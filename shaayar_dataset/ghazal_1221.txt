tha abas tark-e-taalluq ka irada yuun bhi
ishq zinda nahin rahta hai ziyada yuun bhi

ik to in ankhon men nashsha tha bala ka us par
ham ko marghub hai kaifiyyat-e-bada yuun bhi

nama-bar us se na ahval hamara kahna
vo tunuk-khu hai bigaá¸Œ jaae mabada yuun bhi

so gae ham bhi ki be-kar tha rasta takna
us ko aana hi nahin tha shab-e-vaada yuun bhi

kuchh to vo husn pasheman hai jafa par apni
aur kuchh us ke liye dil tha kushada yuun bhi

kuuch kar jaate hain ham ku-e-mohabbat se 'faraz'
in dinon chak-e-gareban hain ziyada yuun bhi
