rukhsat-e-shab ka saman pahle kabhi dekha na tha
itna raushan asman pahle kabhi dekha na tha

duur tak phaila hua sahra nazar aaya mujhe
ek zarra bhi jahan pahle kabhi dekha na tha

didani tha mauj-e-dariya ka nashat be-panah
jalva-e-ab-e-ravan pahle kabhi dekha na tha

ahl-e-duniya to hamesha hi se aise the magar
ishq itna na-tavan pahle kabhi dekha na tha

dil pareshan ho gaya rang-e-zaval-e-husn se
aag dekhi thi dhuan pahle kabhi dekha na tha

is qadar hairan na ho ankhon men aansu dekh kar
tujh ko itna mehrban pahle kabhi dekha na tha
