mustarad ho gaya jab tera qubula hua main
yaad kya aunga is tarah se bhula hua main

baat mujh men bhi kuchh is tarah ki hogi jo yahan
kabhi vapas hi na hota tha vasula hua main

khaak thi aur hava thi mire andar bahar
dasht ik samne tha aur bagula hua main

nahin marne men bhi darkar taavun mujh ko
chhat se apni hi nazar aunga jhula hua main

vaqt vo tha ki khad-o-khal numayan the mire
ab ye halat hai ki bas ik hayula hua main

ye bhi sach hai ki amal mujh pe kisi ne na kiya
varna kahne ko to mashhur maqula hua main

ik nahusat hai mire mausamon par chhai hui
hai yahi vajh ki phalta nahin phula hua main

phir kisi se bhi girah mujh pe lagai na gai
koi beDhab hi bahut misra-e-ula hua main

maut ke saath hui hai miri shadi so 'zafar'
umr ke akhiri lamhat men dulha hua main
