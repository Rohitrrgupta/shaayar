anokhi vaza hai saare zamane se nirale hain
ye ashiq kaun si basti ke ya-rab rahne vaale hain

ilaj-e-dard men bhi dard ki lazzat pe marta huun
jo the chhalon men kanTe nok-e-sozan se nikale hain

phala-phula rahe ya-rab chaman meri umidon ka
jigar ka khuun de de kar ye buuTe main ne paale hain

rulati hai mujhe raton ko khamoshi sitaron ki
nirala ishq hai mera nirale mere naale hain

na puchho mujh se lazzat khanaman-barbad rahne ki
nasheman saiká¸Œon main ne bana kar phunk Daale hain

nahin beganagi achchhi rafiq-e-rah-e-manzil se
Thahar ja ai sharar ham bhi to akhir miTne vaale hain

umid-e-hur ne sab kuchh sikha rakkha hai vaaiz ko
ye hazrat dekhne men sidhe-sadhe bhole bhale hain

mire ashar ai 'iqbal' kyuun pyare na hon mujh ko
mire TuuTe hue dil ke ye dard-angez naale hain
