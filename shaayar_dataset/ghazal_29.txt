ye shahr sehr-zada hai sada kisi ki nahin
yahan khud apne liye bhi dua kisi ki nahin

khizan men chak-gareban tha main bahar men tu
magar ye fasl-e-sitam-ashna kisi ki nahin

sab apne apne fasane sunate jaate hain
nigah-e-yar magar ham-nava kisi ki nahin

main aaj zad pe agar huun to khush-guman na ho
charagh sab ke bujhenge hava kisi ki nahin

'faraz' apni jigar-kaviyon pe naaz na kar
ki ye mata-e-hunar bhi sada kisi ki nahin
