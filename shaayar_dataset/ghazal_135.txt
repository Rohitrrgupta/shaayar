is 'ishq ke hathon se hargiz na mafar dekha
utni hi baḌhi hasrat jitna hi udhar dekha

tha khel sa pahle 'ishq lekin jo khulin ankhen
Duuba hua rag rag men vo tir-e-nazar dekha

sab ho gai uTh uTh kar ik baaz nisar sham'
parvanon ne kya jaane kya vaqt-e-sahar dekha

vo ashk bhari ankhen aur dard bhare naale
allah na dikhlae jo vaqt-e-sahar dekha

qurban tiri ankhon ke sadqe tari nazron ke
tha hasil-e-sad-navak jo zakhm-e-jigar dekha

jaate rahe dam-bhar men saare hi gile shikve
us jan-e-taghaful ne jab ek nazar dekha

ahd-e-gham-e-furqat men dil aur jigar kaise
ik zakhm idhar paaya ik daagh udhar dekha

tha bais-e-rusvai har-chand junun mera
un ko bhi na chain aaya jab tak na idhar dekha

is chashm-e-ghazalen ko mai-khana-e-dil paaya
us ru-e-nigarin ko firdaus-e-nazar dekha

yuun dil ko taḌapne ka kuchh to hai sabab akhir
ya dard ne karvaT li ya tum ne idhar dekha

kya janiye kya guzri hangam-e-junun lekin
kuchh hosh ho aaya to ujḌa hua ghar dekha

mathe pe pasina kyuun ankhon men nami kaisi
kuchh khair to hi tum ne kya hal-e-jigar dekha
