na koi naam o nasab hai na goshvara mira
bas apni ab-o-hava hi pe hai guzara mira

miri zamin pe tire aftab raushan hain
tire falak pe chamakta hai ik sitara mira

jo chahta hai vo taskhir kar le duniya ko
kisi bhi shai pe nahin hai yahan ijara mira

main ham-kanar hua ek lahar se aur phir
kinare hi men kahin gum hua kinara mira

bas ek lamha-e-benam ki giraft men hain
na jaane kaisa taalluq hai ye tumhara mira

to phir jo nafa hai main us men kyuun nahin shamil
agar yahan ka khasara hai sab khasara mira

jo dhyan tak nahin deta hai meri baton par
samajh raha hai vahi shakhs to ishara mira

kahin khushi ki numaish men rakh diya ja kar
kal us ne basta-e-gham taaq se utara mira

vahi hai til vahi rukhsar hain vahi tu hai
magar nahin hai samarqand aur bukhara mira

main baad o baran se atish kashid karta huun
ki aab o khaak ki tamsil hai idara mira

ab aa gaya huun to socha sada lagata chalun
kise khabar yahan aana na ho dobara mira

darun-e-khana koi bhi nahin kisi ka 'salim'
pe dekhne men to lagta hai shahr saara mira
