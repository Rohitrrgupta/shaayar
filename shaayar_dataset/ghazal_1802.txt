aisi koi darpesh hava aai hamare
jo saath hi patte bhi uḌa laai hamare

vo abr ki chhaya raha ankhon ke ufuq par
vo barq jo andar kahin lahrai hamare

dekha hai bahut khvab-e-mulaqat bhi har-ros
hisse men jo ab aai hai tanhai hamare

is baar mili hai jo natije men burai
kaam aai hai apni koi achchhai hamare

the hi nahin maujud to kyuun khalq ne us ki
charon taraf afvah si phailai hamare

phir jhuuT ki is men hamen karni hai milavaT
phir raas nahin aaegi sachchai hamare

Darte hue khola to hai ye bab-e-taaruf
paḌ jaae gale hi na shanasai hamare

daava to bahut ramz-shanasi ka use tha
ye khalq ishare na samajh paai hamare

chal bhi diye dikhla ke tamasha to 'zafar' ham
baiThe rahe ta-der tamashai hamare
