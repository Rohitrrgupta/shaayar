palkon pe the para-e-jigar raat
ham ankhon men le gae basar raat

ik din to vafa bhi karte vaada
guzri hai umid-var har raat

mukhá¸Œe se uThain un ne zulfen
jaana bhi na ham gai kidhar raat

tu paas nahin hua to rote
rah rah gai hai pahar pahar raat

kya din the ki khuun tha jigar men
ro uThte the baiTh dopahar raat

vaan tum to banate hi rahe zulf
ashiq ki bhi yaan gai guzar raat

saaqi ke jo aane ki khabar thi
guzri hamen saari be-khabar raat

kya soz-e-jigar kahun main hamdam
aaya jo sukhan zaban par raat

sohbat ye rahi ki sham-ravi
le shaam se ta-dam-e-sahar raat

khulti hai jab aankh shab ko tujh bin
kaTti nahin aati phir nazar raat

din vasl ka yuun kaTa kahe tu
kaaTi hai judai ki magar raat

kal thi shab-e-vasl ik ada par
us ki gae hote ham tu mar raat

pahuncha tha baham vo apne ghar raat
sote se uTha jo chaunk kar raat

thi subh jo munh ko khol deta
har-chand ki tab thi ik pahar raat
