dil badan ka sharik-e-hal kahan
hijr phir hijr hai visal kahan

ishq hai naam intihaon ka
is samundar men e'tidal kahan

aisa nashsha to zahr men bhi na tha
ai gham-e-dil tiri misal kahan

ham ko bhi apni paemali ka
hai magar is qadar malal kahan

main nai dosti ke moá¸Œ pe tha
aa gaya hai tira khayal kahan

dil ki khush-fahm tha so hai varna
tere milne ka ehtimal kahan

vasl o hijran hain aur duniyaen
in zamanon men mah-o-sal kahan

tujh ko dekha to log hairan hain
aa gaya shahr men ghazal kahan

tujh pe likkhi to saj gai hai ghazal
aa mila khvab se khayal kahan

ab to shah maat ho rahi hai 'faraz'
ab bachav ki koi chaal kahan
