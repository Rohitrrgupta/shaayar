hain baad mire marg ke asar se ab tak
sukha nahin lohu dar-o-divar se ab tak

rangini-e-ishq is ke mile par hui maalum
sohbat na hui thi kisi khunkhar se ab tak

kab se mutahammil hai jafaon ka dil-e-zar
zinhar-vafa ho na saki yaar se ab tak

abru hi ki jumbish ne ye suthrao kiye hain
maara nahin un ne koi talvar se ab tak

vaada bhi qayamat ka bhala koi hai vaada
par dil nahin khali gham-e-didar se ab tak

muddat hui ghuT ghuT ke hamen shahr men marte
vaqif na hua koi us asrar se ab tak

barson hue dil-sokhta bulbul ko muue lek
ik duud sa uThta hai chaman-zar se ab tak

kya janiye hote hain sukhan lutf ke kaise
puchha nahin un ne to hamen pyaar se ab tak

us baagh men aghlab hai ki sarzad na hua ho
yuun nala-kaso murgh-e-giraftar se ab tak

khat aae pe bhi din hai siyah tum se hamara
jaata nahin andher ye sarkar se ab tak

nikla tha kahin vo gul-e-nazuk shab-e-mah men
so koft nahin jaati hai rukhsar se ab tak

dekha tha kahin saaya tire qad ka chaman men
hain 'mir'-ji avara-pari daar se ab tak
