mahfil men aaj marsiya-khvani hi kyuun na ho
ankhon se bahne dijiye paani hi kyuun na ho

nashshe ka ehtimam se rishta nahin koi
paigham us ka aae zabani hi kyuun na ho

aise ye gham ki raat guzarna muhal hai
kuchh bhi suna mujhe vo kahani hi kyuun na ho

koi bhi saath deta nahin umr-bhar yahan
kuchh din rahegi saath javani hi kyuun na ho

is tishnagi ki qaid se jaise bhi ho nikal
piine ko kuchh bhi chahiye paani hi kyuun na ho

duniya bhi jaise taash ke patton ka khel hai
joker ke saath rahti hai raani hi kyuun na ho

tasvir us ki chahiye har haal men mujhe
pagal ho sar-phiri ho divani hi kyuun na ho

sona to yaar sona hai chahe jahan rahe
biivi hai phir bhi biivi purani hi kyuun na ho

ab apne ghar men rahne na denge kisi ko ham
dil se nikal denge nishani hi kyuun na ho
