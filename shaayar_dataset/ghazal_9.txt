taqat nahin hai ji men nai ab jigar raha hai
phir dil sitam-rasida ik zulm kar raha hai

maara hai kis ko zalim us be-saliqagi se
daman tamam tera lohu men bhar raha hai

pahuncha tha tegh khinche mujh tak jo bole dushman
kya marta hai us ko ye aaphi mar raha hai

aane kaha hai mere khush-qad ne raat guzre
hangama-e-qayamat ab subh par raha hai

chal ham-nashin ki dekhen avara 'mir' ko Tak
khana-kharab vo bhi aaj apne ghar raha hai
