kya main bhi pareshani-e-khatir se qarin tha
ankhen to kahin thiin dil-e-gham-dida kahin tha

kis raat nazar ki hai su-e-chashmak-e-anjum
ankhon ke tale apne to vo mah-jabin tha

aaya to sahi vo koi dam ke liye lekin
honTon pe mire jab nafas-e-baz-pusin tha

ab koft se hijran ki jahan tan pe rakha haath
jo dard-o-alam tha so kahe tu ki vahin tha

jaana nahin kuchh juz ghazal aa kar ke jahan men
kal mere tasarruf men yahi qit'a zamin tha

naam aaj koi yaan nahin leta hai unhon ka
jin logon ke kal mulk ye sab zer-e-nagin tha

masjid men imaam aaj hua aa ke vahan se
kal tak to yahi 'mir' kharabat-nashin tha
