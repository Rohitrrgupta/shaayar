dhuup nikli din suhane ho gae
chand ke sab rang phike ho gae

kya tamasha hai ki be-ayyam-e-gul
Tahniyon ke haath piile ho gae

is qadar roya huun teri yaad men
aaine ankhon ke dhundle ho gae

ham bhala chup rahne vaale the kahin
haan magar halat aise ho gae

ab to khush ho jaaen arbab-e-havas
jaise vo the ham bhi vaise ho gae

husn ab hangama-ara ho to ho
ishq ke daave to jhuTe ho gae

ai sukut-e-sham-e-gham ye kya hua
kya vo sab bimar achchhe ho gae

dil ko tere gham ne phir avaz di
kab ke bichhá¸Œe phir ikaTThe ho gae

aao 'nasir' ham bhi apne ghar chalen
band is ghar ke dariche ho gae
