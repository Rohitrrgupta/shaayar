rasta bhi kaThin dhuup men shiddat bhi bahut thi
saae se magar us ko mohabbat bhi bahut thi

kheme na koi mere musafir ke jalae
zakhmi tha bahut paanv masafat bhi bahut thi

sab dost mire muntazir-e-parda-e-shab the
din men to safar karne men diqqat bhi bahut thi

barish ki duaon men nami aankh ki mil jaae
jazbe ki kabhi itni rifaqat bhi bahut thi

kuchh to tire mausam hi mujhe raas kam aae
aur kuchh miri miTTi men baghavat bhi bahut thi

phulon ka bikharna to muqaddar hi tha lekin
kuchh is men havaon ki siyasat bhi bahut thi

vo bhi sar-e-maqtal hai ki sach jis ka tha shahid
aur vaqif-e-ahval-e-adalat bhi bahut thi

is tark-e-rifaqat pe pareshan to huun lekin
ab tak ke tire saath pe hairat bhi bahut thi

khush aae tujhe shahr-e-munafiq ki amiri
ham logon ko sach kahne ki aadat bhi bahut thi
