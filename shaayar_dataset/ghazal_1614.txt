abhi farman aaya hai vahan se
ki haT jaun main apne darmiyan se

yahan jo hai tanaffus hi men gum hai
parinde uḌ rahe hain shakh-e-jan se

daricha baaz hai yadon ka aur main
hava sunta huun peḌon ki zaban se

zamana tha vo dil ki zindagi ka
tiri furqat ke din laun kahan se

tha ab tak maarka bahar ka darpesh
abhi to ghar bhi jaana hai yahan se

fulan se thi ghazal behtar fulan ki
fulan ke zakhm achchhe the fulan se

khabar kya duun main shahr-e-raftagan ki
koi lauTe bhi shahr-e-raftagan se

yahi anjam kya tujh ko havas tha
koi puchhe to mir-e-dastan se
