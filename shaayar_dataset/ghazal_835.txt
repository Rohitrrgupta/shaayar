ise saman-e-safar jaan ye jugnu rakh le
raah men tirgi hogi mire aansu rakh le

tu jo chahe to tira jhuuT bhi bik sakta hai
shart itni hai ki sone ki tarazu rakh le

vo koi jism nahin hai ki use chhu bhi saken
haan agar naam hi rakhna hai to khushbu rakh le

tujh ko an-dekhi bulandi men safar karna hai
ehtiyatan miri himmat mire baazu rakh le

miri khvahish hai ki angan men na divar uThe
mire bhaai mire hisse ki zamin tu rakh le
