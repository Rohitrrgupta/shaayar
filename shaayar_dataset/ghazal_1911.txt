har qadam marhala-e-dar-o-salib aaj bhi hai
jo kabhi tha vahi insan ka nasib aaj bhi hai

jagmagate hain ufuq par ye sitare lekin
rasta manzil-e-hasti ka muhib aaj bhi hai

sar-e-maqtal jinhen jaana tha vo ja bhi pahunche
sar-e-mimbar koi mohtat khatib aaj bhi hai

ahl-e-danish ne jise amr-e-musallam maana
ahl-e-dil ke liye vo baat ajiib aaj bhi hai

ye tiri yaad hai ya meri aziyyat-koshi
ek nashtar sa rag-e-jan ke qarib aaj bhi hai

kaun jaane ye tira sha'ir-e-ashufta-mizaj
kitne maghrur khudaon ka raqib aaj bhi hai
