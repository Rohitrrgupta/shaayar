na jaane kaun sa manzar nazar men rahta hai
tamam umr musafir safar men rahta hai

laá¸Œai dekhe hue dushmanon se mumkin hai
magar vo khauf jo divar-o-dar men rahta hai

khuda to malik-o-mukhtar hai kahin bhi rahe
kabhi bashar men kabhi janvar men rahta hai

ajiib daur hai ye tai-shuda nahin kuchh bhi
na chand shab men na suraj sahar men rahta hai

jo milna chaho to mujh se milo kahin bahar
vo koi aur hai jo mere ghar men rahta hai

badalna chaho to duniya badal bhi sakti hai
ajab futur sa har vaqt sar men rahta hai
