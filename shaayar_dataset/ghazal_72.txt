tire asman ki zamin ho gaya huun
hua huun to apne taiin ho gaya huun

mili hai jagah dil men thoḌi si us ke
samajh lo ki gosha-nashin ho gaya huun

yahan par main hona nahin chahta tha
magar hote hote yahin ho gaya huun

tire paanv paḌne se inkar kar duun
main itna to khud-sar nahin ho gaya huun

jahan mujh ko hone se roka tha us ne
nahin baaz aaya vahin ho gaya huun

makan jis ka naqsha abhi ban raha hai
main filhal us ka makin ho gaya huun

tavajjoh ka talib huun is tarah se bhi
agar aap ka nukta-chin ho gaya huun

buḌhape se agli ye manzil hai koi
javan ho gaya huun hasin ho gaya huun

ise bhi 'zafar' meri himmat hi samjho
kahin ho na paaya kahin ho gaya huun
