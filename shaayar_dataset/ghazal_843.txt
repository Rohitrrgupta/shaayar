na darveshon ka khirqa chahiye na taj-e-shahana
mujhe to hosh de itna rahun main tujh pe divana

kitabon men dhara hai kya bahut likh likh ke dho Dalin
hamare dil pe naqsh-e-kal-hajar hai tera farmana

ghanimat jaan jo dam guzre kaifiyyat se gulshan men
diye ja saqi-e-paiman-shikan bhar bhar ke paimana

na dekha vo kahin jalva jo dekha khana-e-dil men
bahut masjid men sar maara bahut sa DhunDa but-khana

kuchh aisa ho ki jis se manzil-e-maqsud ko pahunchun
tariq-e-parsai hove ya ho rah-e-rindana

ye saari amad-o-shud hai nafas ki amad-o-shud par
isi tak aana jaana hai na phir jaana na phir aana

'zafar' vo zahid-e-bedard ki hu-haq se behtar hai
kare gar rind dard-e-dil se hav-hu-e-mastana
