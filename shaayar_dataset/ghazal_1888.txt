bhala hoga kuchh ik ahval us se ya bura hoga
maaal apna tire gham men khuda jaane ki kya hoga

tafahhus faeda naseh tadaruk tujh se kya hoga
vahi pavega mera dard-e-dil jis ka laga hoga

kaso ko shauq yarab besh us se aur kya hoga
qalam haath aa gai hogi to sau sau khat likha hoga

dukanen husn ki aage tire takhta hui hongi
jo tu bazar men hoga to yusuf kab bika hoga

maishat ham faqiron ki si ikhvan-e-zaman se kar
koi gaali bhi de to kah bhala bhaai bhala hoga

khayal us bevafa ka ham-nashin itna nahin achchha
guman rakhte the ham bhi ye ki ham se ashna hoga

qayamat kar ke ab taabir jis ko karti hai khilqat
vo us kuche men ik ashob sa shayad hua hoga

ajab kya hai halak ishq men farhad-o-majnun ke
mohabbat rog hai koi ki kam us se jiya hoga

na ho kyuun ghairat-e-gul-zar vo kucha khuda jaane
lahu is khaak par kin kin azizon ka gira hoga

bahut ham-sae is gulshan ke zanjiri raha huun main
kabhu tum ne bhi mera shor nalon ka suna hoga

nahin juz arsh jaaga raah men lene ko dam us ke
qafas se tan ke murgh-e-ruh mera jab raha hoga

kahin hain 'mir' ko maara gaya shab us ke kuche men
kahin vahshat men shayad baiThe baiThe uTh gaya hoga
