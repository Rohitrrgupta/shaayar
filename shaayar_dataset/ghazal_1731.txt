tiri abru-o-tegh tez to ham-dam hain ye donon
hue hain dil jigar bhi samne rustam hain ye donon

na kuchh kaghaz men hai taane qalam ko dard nalon ka
likhun kya ishq ke halat na-mahram hain ye donon

lahu ankhon se bahte vaqt rakh leta huun hathon ko
jarahat hain agar ve donon to marham hain ye donon

kaso chashme pe dariya ke diya uupar nazar rakhiye
hamare dida-e-nam-dida kya kuchh kam hain ye donon

lab jan-bakhsh us ke maar hi rakhte hain ashiq ko
agarche ab-e-haivan hain va lekin sam hain ye donon

nahin abru hi maail jhuk rahi hai tegh bhi idhar
hamare kisht-o-khun men muttafiq baham hain ye donon

khule siine ke daghon par Thahar rahte hain kuchh aansu
chaman men mahr-varzi ke gul-o-shabnam hain ye donon

kabhu dil rukne lagta hai jigar gaahe taá¸Œapta hai
gham-e-hijran men chhati ke hamari jam hain ye donon

khuda jaane ki duniya men milen us se ki uqba men
makan to 'mir'-sahib shohra-e-alam hain ye donon
