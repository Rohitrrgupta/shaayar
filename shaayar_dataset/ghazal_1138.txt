bhiiḌ hai bar-sar-e-bazar kahin aur chalen
aa mire dil mire gham-khvar kahin aur chalen

koi khiḌki nahin khulti kisi baghiche men
saans lena bhi hai dushvar kahin aur chalen

tu bhi maghmum hai main bhi huun bahut afsurda
donon is dukh se hain do-char kahin aur chalen

DhunDte hain koi sarsabz kushada si faza
vaqt ki dhund ke us paar kahin aur chalen

ye jo phulon se bhara shahr hua karta tha
us ke manzar hain dil-azar kahin aur chalen

aise hangama-e-mahshar men to dam ghuTta hai
baten kuchh karni hain is baar kahin aur chalen
