zindagi ki har kahani be-asar ho jaegi
ham na honge to ye duniya dar-ba-dar ho jaegi

paaon patthar kar ke chhoḌegi agar ruk jaiye
chalte rahiye to zamin bhi ham-safar ho jaegi

jugnuon ko saath le kar raat raushan kijiye
rasta suraj ka dekha to sahar ho jaegi

zindagi bhi kaash mere saath rahti 'umr-bhar
khair ab jaise bhi honi hai basar ho jaegi

tum ne khud hi sar chaḌhai thi so ab chakkho maza
main na kahta tha ki duniya dard-e-sar ho jaegi

talkhiyan bhi lazmi hain zindagi ke vaste
itna miTha ban ke mat rahiye shakar ho jaegi
