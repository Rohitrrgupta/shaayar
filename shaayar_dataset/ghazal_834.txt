saval ghar nahin buniyad par uThaya hai
hamare paanv ki miTTi ne sar uThaya hai

hamesha sar pe rahi ik chaTan rishton ki
ye bojh vo hai jise umr-bhar uThaya hai

miri ghulail ke patthar ka kar-nama tha
magar ye kaun hai jis ne samar uThaya hai

yahi zamin men dabaega ek din ham ko
ye asman jise dosh par uThaya hai

bulandiyon ko pata chal gaya ki phir main ne
hava ka TuuTa hua ek par uThaya hai

maha-bali se baghavat bahut zaruri hai
qadam ye ham ne samajh soch kar uThaya hai
