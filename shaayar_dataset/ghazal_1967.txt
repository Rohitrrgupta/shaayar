tire milne ko bekal ho gae hain
magar ye log pagal ho gae hain

baharen le ke aae the jahan tum
vo ghar sunsan jangal ho gae hain

yahan tak baá¸Œh gae alam-e-hasti
ki dil ke hausle shal ho gae hain

kahan tak taab laae na-tavan dil
ki sadme ab musalsal ho gae hain

nigah-e-yas ko niind aa rahi hai
mizha par ashk bojhal ho gae hain

unhen sadiyon na bhulega zamana
yahan jo hadse kal ho gae hain

jinhen ham dekh kar jiite the 'nasir'
vo log ankhon se ojhal ho gae hain
