roz kahan se koi naya-pan apne aap men laenge
tum bhi tang aa jaoge ik din ham bhi ukta jaenge

chaḌhta dariya ek na ik din khud hi kinare kaTega
apne hanste chehre kitne tufanon ko chhupaenge

aag pe chalte chalte ab to ye ehsas bhi kho baiThe
kya hoga zakhmon ka mudava daman kaise bachaenge

vo bhi koi ham hi sa maasum gunahon ka putla tha
nahaq us se laḌ baiThe the ab mil jaae manaenge

is janib ham us janib tum biich men haail ek alaav
kab tak ham tum apne apne khvabon ko jhulsaenge

sarma ki rut kaaT ke aane vaale parindo ye to kaho
duur des ko jaane vaale kab tak lauT ke aenge

tez havaen aankhon men to ret dukhon ki bhar hi gaiin
jalte lamhe rafta rafta dil ko bhi jhulsaenge

mahfil mahfil apna taalluq aaj hai ik mauzu-e-sukhan
kal tak tark-e-taalluq ke bhi afsane ban jaenge
