kabhi khushi se khushi ki taraf nahin dekha
tumhare baad kisi ki taraf nahin dekha

ye soch kar ki tira intizar lazim hai
tamam-umr ghaḌi ki taraf nahin dekha

yahan to jo bhi hai ab-e-ravan ka ashiq hai
kisi ne khushk nadi ki taraf nahin dekha

vo jis ke vaste pardes ja raha huun main
bichhaḌte vaqt usi ki taraf nahin dekha

na rok le hamen rota hua koi chehra
chale to muḌ ke gali ki taraf nahin dekha

bichhaḌte vaqt bahut mutmain the ham donon
kisi ne muḌ ke kisi ki taraf nahin dekha

ravish buzurgon ki shamil hai meri ghuTTi men
zaruratan bhi sakhi ki taraf nahin dekha
