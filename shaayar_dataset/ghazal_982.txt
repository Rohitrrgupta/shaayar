khaḌa tha kab se zamin piiTh par uThae hue
aab aadmi hai qayamat se lau lagae hue

ye dasht se umaD aaya hai kis ka sail-e-junun
ki husn-e-shahr khaḌa hai naqab uThae hue

ye bhed tere siva ai khuda kise malum
azaab TuuT paḌe mujh pe kis ke laae hue

ye sail-e-ab na tha zalzala tha paani ka
bikhar bikhar gae qarye mire basae hue

ajab tazad men kaaTa hai zindagi ka safar
labon pe pyaas thi badal the sar pe chhae hue

sahar hui to koi apne ghar men ruk na saka
kisi ko yaad na aae diye jalae hue

khuda ki shaan ki munkir hain adamiyyat ke
khud apni sukḌi hui zaat ke satae hue

jo astin chaḌhaen bhi muskuraen bhi
vo log hain mire barson ke azmae hue

ye inqilab to taamir ke mizaj men hai
girae jaate hain aivan bane-banae hue

ye aur baat mire bas men thi na guunj is ki
mujhe to muddaten guzrin ye giit gaae hue

miri hi god men kyuun kaT ke gir paḌe hain 'nadim'
abhi dua ke liye the jo haath uThae hue
