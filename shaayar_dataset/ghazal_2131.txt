duniya men huun duniya ka talabgar nahin huun
bazar se guzra huun kharidar nahin huun

zinda huun magar ziist ki lazzat nahin baaqi
har-chand ki huun hosh men hushyar nahin huun

is khana-e-hasti se guzar jaunga be-laus
saaya huun faqat naqsh-ba-divar nahin huun

afsurda huun ibrat se dava ki nahin hajat
gham ka mujhe ye zoaf hai bimar nahin huun

vo gul huun khizan ne jise barbad kiya hai
uljhun kisi daman se main vo khaar nahin huun

ya rab mujhe mahfuz rakh us but ke sitam se
main us ki inayat ka talabgar nahin huun

go dava-e-taqva nahin dargah-e-khuda men
but jis se hon khush aisa gunahgar nahin huun

afsurdagi o zoaf ki kuchh had nahin 'akbar'
kafir ke muqabil men bhi din-dar nahin huun
