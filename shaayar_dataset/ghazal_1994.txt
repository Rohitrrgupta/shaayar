hansi chhupa bhi gaya aur nazar mila bhi gaya
ye ik jhalak ka tamasha jigar jala bhi gaya

uTha to ja bhi chuka tha ajiib mehman tha
sadaen de ke mujhe niind se jaga bhi gaya

ghazab hua jo andhere men jal uThi bijli
badan kisi ka tilismat kuchh dikha bhi gaya

na aaya koi lab-e-bam shaam Dhalne lagi
vufur-e-shauq se ankhon men khuun aa bhi gaya

hava thi gahri ghaTa thi hina ki khushbu thi
ye ek raat ka qissa lahu rula bhi gaya

chalo 'munir' chalen ab yahan rahen bhi to kya
vo sang-dil to yahan se kahin chala bhi gaya
