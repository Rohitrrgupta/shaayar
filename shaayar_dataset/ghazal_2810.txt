jab saaz ki lai badal gai thi
vo raqs ki kaun si ghaḌi thi

ab yaad nahin ki zindagi men
main akhiri baar kab hansi thi

jab kuchh bhi na tha yahan pe ma-qabl
duniya kis chiiz se bani thi

muTThi men to rang the hazaron
bas haath se ret bah rahi thi

hai aks to aaina kahan hai
tamsil ye kis jahan ki thi

ham kis ki zaban bolte hain
gar zehn men baat dusri thi

tanha hai agar azal se insan
ye bazm-e-kalam kyuun saji thi

tha aag hi gar mira muqaddar
kyuun khaak men phir shifa rakhi thi

kyuun moḌ badal gai kahani
pahle se agar likhi hui thi
