miri vafa ka tira lutf bhi javab nahin
mire shabab ki qimat tira shabab nahin

ye mahtab nahin hai ki aftab nahin
sabhi hai husn magar ishq ka javab nahin

miri nigah men jalve hain jalve hi jalve
yahan hijab nahin hai yahan naqab nahin

junun bhi had se siva shauq bhi hai had se siva
ye baat kya hai ki main maurid-e-itab nahin

yahan to husn ka dil bhi hai gham se sad paara
main kamyab nahin vo bhi kamyab nahin

yahan to raat ki bedariyan musallam hain
magar vahan bhi hasin ankhá¸Œiyon men khvab nahin

na puchhiye miri duniya ko meri duniya men
khud aftab bhi zarra hai aftab nahin

sab hi hain mai-kada-e-dahr men khirad vaale
koi kharab nahin hai koi kharab nahin

'majaz' kis ko main samjhaun koi kya samjhe
ki kamyab-e-mohabbat bhi kamyab nahin
