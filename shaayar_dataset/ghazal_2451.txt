kuduraton ke darmiyan adavaton ke darmiyan
tamam dost ajnabi hain doston ke darmiyan

shuur-e-asr DhunDhta raha hai mujh ko aur main
magan huun ahd-e-raftagan ki azmaton ke darmiyan

ye sochte hain kab talak zamir ko bachaenge
agar yunhi jiya kiye zaruraton ke darmiyan

abhi shikast kya ki razm-e-akhiri ik aur hai
pukarti hai zindagi hazimaton ke darmiyan

zamir-e-asr men kabhi nava-e-dard men kabhi
sukhan-sara to main bhi huun sadaqaton ke darmiyan
