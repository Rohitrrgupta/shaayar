mire nishan bahut hain jahan bhi hota huun
magar dar-asl vahin be-nishan bhi hota huun

usi ke rahta huun khvab-o-khayal men aksar
magar kabhi kabhi apne yahan bhi hota huun

idhar udhar mujhe rakhta hai vo bahut lekin
kabhi-kabhar magar darmiyan bhi hota huun

laga bhi karti hai bazar men miri qimat
kisi kisi ke liye raegan bhi hota huun

banae rakhte hain sab mir-e-karvan bhi mujhe
kabhi main gard-e-rah-e-karvan bhi hota huun

bashar huun main kai majburiyan bhi hain meri
udaas rahte hue shadman bhi hota huun

paá¸Œa TheThurta bhi huun barf barf mausam men
usi zamane men atish-fishan bhi hota huun

badalti rahti hai meri bhi kaifiyat kya kuchh
ki aag hi nahin rahta dhuan bhi hota huun

main jan-o-jism huun ghar ho ki vo gali ho 'zafar'
yahan bhi hota huun main aur vahan bhi hota huun
