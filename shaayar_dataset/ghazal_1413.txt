shikva-e-bedad se mujh ko to Darna chahiye
dil men lekin aap ko insaf karna chahiye

ho nahin sakta kabhi hamvar duniya ka nasheb
is gaḌhe ko apni hi miTTi se bharna chahiye

jam' saman-e-khud-arai hai lekin ai 'aziz
jis ki surat khuub ho us ko sanvarna chahiye

'ashiqi men khanda-rui salikon ko hai muhal
hai yahi manzil ki chehre ko utarna chahiye

har 'amal tera hai 'akbar' tabe’-e-‘azm-e-harif
jab ye mauqa' ho to bhaai kuchh na karna chahiye
