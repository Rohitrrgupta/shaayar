itna to zindagi men kisi ke khalal paḌe
hansne se ho sukun na rone se kal paḌe

jis tarah hans raha huun main pi pi ke garm ashk
yuun dusra hanse to kaleja nikal paḌe

ik tum ki tum ko fikr-e-nasheb-o-faraz hai
ik ham ki chal paḌe to bahar-hal chal paḌe

saaqi sabhi ko hai gham-e-tishna-labi magar
mai hai usi ki naam pe jis ke ubal paḌe

muddat ke baad us ne jo ki lutf ki nigah
ji khush to ho gaya magar aansu nikal paḌe
