daur-e-gardun men kisi ne meri gham-khvari na ki
dushmanon ne dushmani ki yaar ne yaari na ki

hashr ka sauda hua zauq-e-jamal-e-dost men
ham ne bazar-e-jahan men kuchh kharidari na ki

qahqahon ki mashq se main ne nikala apna kaam
jab kisi ne qadr-e-ah-o-nala-o-zari na ki

ku-e-janan ka pata de kar main pahuncha khuld men
mujh se kuchh rizvan ne bahs-e-naji-o-nari na ki

vaqt saae ka abhi aaya nahin maghrib hai duur
kyon pasand us barq-vash ne mashriqi saari na ki

jama-zebon ki nazar bhi dalq-e-'akbar' par paá¸Œi
shaan hi kuchh aur thi us khirqa-e-parina ki
