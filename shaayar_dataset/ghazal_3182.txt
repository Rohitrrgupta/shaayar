itne unche martabe tak tujh ko pahunchaega kaun
main hua munkir to phir teri qasam khaega kaun

tere raste men khaá¸Œi thiin kaun si majburiyan
main samajh lunga magar duniya ko samjhaega kaun

mil rahi hai jab hamen ik rahat-e-avargi
lauT kar is anjuman se apne ghar jaega kaun

meri ma'zuli ki sunna chahte hain sab khabar
sochta huun ja-nashin ban kar mira aaega kaun

chahta huun ek chingari main is chaqmaq se
lekin is patthar se akhir mujh ko Takraega kaun

nek logon ke liye maujud ho tum ai khizar
main agar bhaTka to mujh ko raah par laega kaun

us ke va'don men 'qatil' ik husn ik ra'nai hai
vo na hoga jab to us sa mujh ko bahalaega kaun
