jo khayal the na qayas the vahi log mujh se bichhaḌ gae
jo mohabbaton ki asaas the vahi log mujh se bichhaḌ gae

jinhen manta hi nahin ye dil vahi log mere hain ham-safar
mujhe har tarah se jo raas the vahi log mujh se bichhaḌ gae

mujhe lamha-bhar ki rafaqaton ke sarab aur sataenge
miri umr-bhar ki jo pyaas the vahi log mujh se bichhaḌ gae

ye khayal saare hain aarzi ye gulab saare hain kaghzi
gul-e-arzu ki jo baas the vahi log mujh se bichhaḌ gae

jinhen kar saka na qubul main vo sharik-e-rah-e-safar hue
jo miri talab miri aas the vahi log mujh se bichhaḌ gae

miri dhaḌkanon ke qarib the miri chaah the mira khvab the
vo jo roz-o-shab mire paas the vahi log mujh se bichhaḌ gae
