gham tira jalva-gah-e-kaun-o-makan hai ki jo tha
yaani insan vahi shoala-ba-jan hai ki jo tha

phir vahi rang-e-takallum nigah-e-naz men hai
vahi andaz vahi husn-e-bayan hai ki jo tha

kab hai inkar tire lutf-o-karam se lekin
tu vahi dushman-e-dil dushman-e-jan hai ki jo tha

ishq afsurda nahin aaj bhi afsurda bahut
vahi kam kam asar-e-soz-e-nihan hai ki jo tha

qurb hi kam hai na duuri hi ziyada lekin
aaj vo rabt ka ehsas kahan hai ki jo tha

nazar aa jaate hain tum ko to bahut nazuk baal
dil mira kya vahi ai shisha-giran hai ki jo tha

jaan de baiThe the ik baar havas vaale bhi
phir vahi marhala-e-sud-o-ziyan hai ki jo tha

husn ko khinch to leta hai abhi tak lekin
vo asar jazb-e-mohabbat men kahan hai ki jo tha

aaj bhi said-gah-e-ishq men husn-e-saffak
liye abru ki lachakti si kaman hai ki jo tha

phir tiri chashm-e-sukhan-sanj ne chheá¸Œi koi baat
vahi jaadu hai vahi husn-e-bayan hai ki jo tha

phir sar-e-mai-kada-e-ishq hai ik barish-e-nur
chhalke jamon se charaghan ka saman hai ki jo tha

phir vahi khair-nigahi hai tire jalvon se
vahi aalam tira ai barq-e-daman hai ki jo tha

aaj bhi aag dabi hai dil-e-insan men 'firaq'
aaj bhi sinon se uThta vo dhuan hai ki jo tha
