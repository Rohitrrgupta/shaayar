dil-e-zakhmi se khuun ai ham-nashin kuchh kam nahin nikla
taḌapna tha magar qismat men likkha dam nahin nikla

hamesha zakhm-e-dil par zahr hi chhiḌka khayalon ne
kabhi in ham-damon ki jeb se marham nahin nikla

hamara bhi koi hamdard hai is vaqt duniya men
pukara har taraf munh se kisi ke ham nahin nikla

tajassus ki nazar se sair-e-fitrat ki jo ai 'akbar'
koi zarra na tha jis men ki ik 'alam nahin nikla
