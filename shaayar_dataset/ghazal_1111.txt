shabnam ko ret phuul ko kanTa bana diya
ham ne to apne baagh ko sahra bana diya

is uunch niich par to Thaharte nahin the paanv
kis dast-e-shauq ne ise duniya bana diya

kin muTThiyon ne biij bikhere zamin par
kin barishon ne is ko tamasha bana diya

sairab kar diya tiri mauj-e-khiram ne
rakkha jahan qadam vahan dariya bana diya

ik raat chandni mire bistar pe aai thi
main ne tarash kar tira chehra bana diya

puchhe agar koi to use kya bataon main
dil kya thaa, tere gham ne ise kya bana diya
