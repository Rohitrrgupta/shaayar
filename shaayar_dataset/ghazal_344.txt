koi hai jo shikast-e-zabt-e-gham hone nahin deta
main rona chahta huun aur vo rone nahin deta

sar-e-aghaz har shab ik naya gham gher leta hai
jo khud bhi jagta hai aur mujhe sone nahin deta

nae gham bakhshta hai dil ko bahlae bhi jaata hai
gharaz vo e'tibar-e-gham kabhi khone nahin deta

bahut ji chahta hai khud ko ab ro len sar-e-hasti
koi hai jo ye rasm-e-gham ada hone nahin deta

ajab ik shoala-e-gham fasl-e-ulfat phunk deta hai
nai ik fasl phir boen magar bone nahin deta
