yaqin chand pe suraj men e'tibar bhi rakh
magar nigah men thoḌa sa intizar bhi rakh

khuda ke haath men mat saunp saare kamon ko
badalte vaqt pe kuchh apna ikhtiyar bhi rakh

ye hi lahu hai shahadat ye hi lahu paani
khizan nasib sahi zehn men bahar bhi rakh

gharon ke taqon men gul-daste yuun nahin sajte
jahan hain phuul vahin as-pas khaar bhi rakh

pahaḌ gunjen nadi gaae ye zaruri hai
safar kahin ka ho dil men kisi ka pyaar bhi rakh
