had ho chakki hai sharm-e-shakebai khatm ho
behtar hai ab dua ki pazirai khatm ho

lenge hisab mujh se abhi lafz lafz ka
yaani zara ye anjuman-arai khatm ho

dekha hai is navah men vo kuchh ki ai khuda
ab to yahi dikha ki ye binai khatm ho

mumkin hai muntazir ho koi khak-e-khush-khisal
shayad kahin ye sahil-e-rusvai khatm ho

hai duud khak-dar bahut paak ho hava
paani hai zer-e-bar bahut kaai khatm ho

khush-rang men ghula hua bad-rang ho juda
aur shor men chhupi hui tanhai khatm ho

apne muqabil aap hi aa jaunga kabhi
tang aa chuka huun ab miri yaktai khatm ho

aakar vo meri baat sune aur javab de
gar yuun nahin to phir ye shanasai khatm ho

bazar-e-bosa tez se hai tez-tar 'zafar'
ummid to nahin ki ye mahngai khatm ho
