agar ghaflat se baaz aaya jafa ki
talafi ki bhi zalim ne to kya ki

mare aghaz-e-ulfat men ham afsos
use bhi rah gai hasrat jafa ki

kabhi insaf hi dekha na didar
qayamat aksar us ku men raha ki

falak ke haath se main ja chhupun gar
khabar la de koi tahtus-sara ki

shab-e-vasl-e-adu kya kya jala huun
haqiqat khul gai roz-e-jaza ki

chaman men koi us ku se na aaya
gai barbad sab mehnat saba ki

kushad-e-dil pe bandhi hai kamar aaj
nahin hai khairiyat band-e-qaba ki

kiya jab iltifat us ne zara sa
paá¸Œi ham ko husul-e-muddaa ki

kaha hai ghair ne tum se mira haal
kahe deti hai bebaki ada ki

tumhen shor-e-fughan se mere kya kaam
khabar lo apni chashm-e-surma-sa ki

diya ilm o hunar hasrat-kashi ko
falak ne mujh se ye kaisi dagha ki

gham-e-maqsad-rasi ta nazaa aur ham
ab aai maut bakht-e-na-rasa ki

mujhe ai dil tiri jaldi ne maara
nahin taqsir us der-ashna ki

jafa se thak gae to bhi na puchha
ki tu ne kis tavaqqo par vafa ki

kaha us but se marta huun to 'momin'
kaha main kya karun marzi khuda ki
