khinch laai hai yahan lazzat-e-azar mujhe
jahan paani na mile aaj vahan maar mujhe

dhuup zalim hi sahi jism tavana hai abhi
yaad aaega kabhi saya-e-ashjar mujhe

sal-ha-sal se khamosh the gahre paani
ab nazar aae hain avaz ke asar mujhe

baagh ki qabr pe rote hue dekha tha jise
nazar aaya vahi saaya sar-e-divar mujhe

gir ke sad paara hua abr men aTka hua chand
sar pe chadar si nazar aai shab-e-tar mujhe

saans men tha kisi jalte hue jangal ka dhuan
sair-e-gulzar dikhate rahe bekar mujhe

raat ke dasht men TuuTi thi hava ki zanjir
subh mahsus hui ret ki jhankar mujhe

vahi jaama ki mire tan pe na Thiik aata tha
vahi inaam mila aqibat-e-kar mujhe

jab se dekha hai 'zafar' khvab-e-shabistan-e-khayal
bistar-e-khak pe sona hua dushvar mujhe
