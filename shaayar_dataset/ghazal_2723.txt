qaid men guzregi jo umr baḌe kaam ki thi
par main kya karti ki zanjir tire naam ki thi

jis ke mathe pe mire bakht ka taara chamka
chand ke Dubne ki baat usi shaam ki thi

main ne hathon ko hi patvar banaya varna
ek TuuTi hui kashti mire kis kaam ki thi

vo kahani ki abhi suiyan niklin bhi na thiin
fikr har shakhs ko shahzadi ke anjam ki thi

ye hava kaise uḌa le gai anchal mera
yuun satane ki to aadat mire ghanshyam ki thi

bojh uThate hue phirti hai hamara ab tak
ai zamin-man tiri ye umr to aram ki thi
