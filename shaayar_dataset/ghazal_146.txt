kya musibat-zada dil mail-e-azar na tha
kaun se dard-o-sitam ka ye taraf-dar na tha

adam-e-khaki se aalam ko jila hai varna
aina tha ye vale qabil-e-didar na tha

dhuup men jalti hain ghurbat vatanon ki lashen
tere kuche men magar saya-e-divar na tha

sad gulistan ta-yak baal the us ke jab tak
tair-e-jan qafas-e-tan ka giraftar na tha

haif samjha hi na vo qatil nadan varna
be-gunah marne qabil ye gunahgar na tha

ishq ka jazb hua bais-e-sauda varna
yusuf-e-misr zulekha ka kharidar na tha

narm-tar mom se bhi ham ko koi deti qaza
sang chhati ka to ye dil hamen darkar na tha

raat hairan huun kuchh chup hi mujhe lag gai 'mir'
dard pinhan the bahut par lab-e-izhar na tha
