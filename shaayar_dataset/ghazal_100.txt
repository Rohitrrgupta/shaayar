mil kar juda hue to na soya karenge ham
ik dusre ki yaad men roya karenge ham

aansu jhalak jhalak ke sataenge raat bhar
moti palak palak men piroya karenge ham

jab duriyon ki aag dilon ko jalaegi
jismon ko chandni men bhigoya karenge ham

bin kar har ek bazm ka mauzu-e-guftugu
sheron men tere gham ko samoya karenge ham

majburiyon ke zahr se kar lenge khud-kushi
ye buzdili ka jurm bhi goya karenge ham

dil jal raha hai zard shajar dekh dekh kar
ab chahaton ke biij na boya karenge ham

gar de gaya dagha hamen tufan bhi 'qatil'
sahil pe kashtiyon ko Duboya karenge ham
