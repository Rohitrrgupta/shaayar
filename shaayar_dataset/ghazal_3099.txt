us ki khvahish hai yahi harf-e-vazahat ke baghair
ab koi khvab bhi dekhe na ijazat ke baghair

ham ko DhunDo to hamen khone ki khatir DhunDo
khvab taabir nahin hote hain hasrat ke baghair

dil ko ik kar-e-musalsal ne rakha hai abad
ek lamha bhi nahin guzra mohabbat ke baghair

yuun bhi dushvar hai asuda-e-sahra hona
aur jab khaak bhi ho jaana ho vahshat ke baghair

vaqt saffak hai itna kabhi socha bhi na tha
ham use yaad na kar paenge zahmat ke baghair

ham tire qarya-e-jan-tab men itna Thahre
yaani ik lamha guzar aae hain ujlat ke baghair

ab to ham khud se bhi kam-kam hi mila karte hain
kisi khvahish se alag aur zarurat ke baghair
