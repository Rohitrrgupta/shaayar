dohra raha huun baat purani kahi hui
tasvir tere ghar men thi meri lagi hui

in bad-nasib ankhon ne dekhi hai baar baar
divar men gharib ki khvahish chuni hui

taaza ghazal zaruri hai mahfil ke vaste
sunta nahin hai koi dobara suni hui

muddat se koi dusra rahta hai ham nahin
darvaze par hamari hai takhti lagi hui

jab tak hai Dor haath men tab tak ka khel hai
dekhi to hongi tum ne patangen kaTi hui

jis ki judai ne mujhe shair bana diya
paá¸Œhta huun main ghazal bhi usi ki likhi hui

lagta hai jaise ghar men nahin huun main qaid huun
milti hain roTiyan bhi jahan par gini hui

sanson ke aane jaane pe chalta hai karobar
chhuta nahin hai koi bhi hanDi jali hui

ye zakhm ka nishan hai jaega der se
chhuTti nahin hai jaldi se mehndi lagi hui
