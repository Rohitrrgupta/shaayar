nikle hai chashma jo koi josh-e-zanan paani ka
yad-dah hai vo kaso chashm ki giryani ka

lutf agar ye hai butan sandal peshani ka
husn kya subh ke phir chehra-e-nurani ka

kufr kuchh chahiye islam ki raunaq ke liye
husn zunnar hai tasbih-e-sulaimani ka

darhami haal ki hai saare mire divan men
sair kar tu bhi ye majmua pareshani ka

jaan ghabrati hai andoh se tan men kya kya
tang ahval hai us yusuf-e-zindani ka

khel laḌkon ka samajhte the mohabbat ke taiin
hai baḌa haif hamen apni bhi nadani ka

vo bhi jaane ki lahu ro ke likha hai maktub
ham ne sar naama kiya kaghaz afshani ka

us ka munh dekh raha huun so vahi dekhun huun
naqsh ka sa hai saman meri bhi hairani ka

but-parasti ko to islam nahin kahte hain
mo'taqid kaun hai 'mir' aisi musalmani ka
