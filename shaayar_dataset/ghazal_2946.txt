ja ke ye kah de koi shoalon se chingari se
phuul is baar khile hain baḌi tayyari se

apni har saans ko nilam kiya hai main ne
log asan hue hain baḌi dushvari se

zehn men jab bhi tire khat ki ibarat chamki
ek khushbu si nikalne lagi almari se

shahazade se mulaqat to na-mumkin hai
chaliye mil aate hain chal kar kisi darbari se

badshahon se bhi phenke hue sikke na liye
ham ne khairat bhi mangi hai to khuddari se
