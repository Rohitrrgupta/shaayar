shekh ne naqus ke sur men jo khud hi taan li
phir to yaron ne bhajan gaane ki khul kar Thaan li

muddaton qaaim rahengi ab dilon men garmiyan
main ne photo le liya us ne nazar pahchan li

ro rahe hain dost meri laash par be-ikhtiyar
ye nahin daryaft karte kis ne is ki jaan li

main to engine ki gale-bazi ka qaail ho gaya
rah gae naghme hudi-khvanon ke aisi taan li

hazrat-e-'akbar' ke istiqlal ka huun mo'tarif
ta-ba-marg us par rahe qaaim jo dil men Thaan li
