do chaar gaam raah ko hamvar dekhna
phir har qadam pe ik nai divar dekhna

ankhon ki raushni se hai har sang aina
har aaine men khud ko gunahgar dekhna

har aadmi men hote hain das biis aadmi
jis ko bhi dekhna ho kai baar dekhna

maidan ki haar jiit to qismat ki baat hai
TuuTi hai kis ke haath men talvar dekhna

dariya ke is kinare sitare bhi phuul bhi
dariya chaá¸Œha hua ho to us paar dekhna

achchhi nahin hai shahr ke raston se dosti
angan men phail jaae na bazar dekhna
