barbad-e-mohabbat ki dua saath liye ja
TuuTa hua iqrar-e-vafa saath liye ja

ik dil tha jo pahle hi tujhe saunp diya tha
ye jaan bhi ai jan-e-ada saath liye ja

tapti hui rahon se tujhe aanch na pahunche
divanon ke ashkon ki ghaTa saath liye ja

shamil hai mira khun-e-jigar teri hina men
ye kam ho to ab khun-e-vafa saath liye ja

ham jurm-e-mohabbat ki saza paenge tanha
jo tujh se hui ho vo khata saath liye ja
