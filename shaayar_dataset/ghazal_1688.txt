kyuun ho bahana-ju na qaza sar se paanv tak
zalim hain aap ki hai ada sar se paanv tak

sakit hain bad-e-marg qava sar se paanv tak
mohren laga gai hai qaza sar se paanv tak

ghere thi tujh ko barq-e-ada sar se paanv tak
kyuun nakhl-e-tur jal na gaya sar se paanv tak

zanjir ban gai hai qaza sar se paanv tak
goya ragen hain dam-e-bala sar se paanv tak

main khud zaban-e-shukr bana sar se paanv tak
Duube na kyuun asar men dua sar se paanv tak

munh chand us pe zulf-e-rasa sar se paanv tak
kyuun loT-poT ho na ada sar se paanv tak

sidq o safa sikhata hai nazzara-baz ko
aina-e-jamal tira sar se paanv tak

qasid kahe gaya miri zardi-e-rukh ka haal
is dastan ko khuub ranga sar se paanv tak

ai shama tujh se saaf main kahta huun dil ka haal
jalna hi tha to jal na gaya sar se paanv tak

piiri men kanpne lage aza-e-jism sab
hushyar hil gai ye bina sar se paanv tak

shayad khizan saba ka fasana suna gai
har nakhl-e-bagh kaanp gaya sar se paanv tak

dariya-e-ishq men mujhe rakhna na tha qadam
Duuba to khuub Duub gaya sar se paanv tak

li nakhl-e-tur ki na khabar tum ne ai kalim
tum dekhte rahe vo jala sar se paanv tak

aghaz hi men aap ne kar di zaban band
qissa hamara sun na liya sar se paanv tak

phailaen ya na haath ko phailaen sharm se
dast-e-talab hain tere gada sar se paanv tak
