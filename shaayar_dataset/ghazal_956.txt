jin jin ko tha ye ishq ka azar mar gae
aksar hamare saath ke bimar mar gae

hota nahin hai us lab-e-nau-khat pe koi sabz
iisa o khizr kya sabhi yak-bar mar gae

yuun kanon-kan gul ne na jaana chaman men aah
sar ko paTak ke ham pas-e-divar mar gae

sad karvan vafa hai koi puchhta nahin
goya mata-e-dil ke kharidar mar gae

majnun na dasht men hai na farhad koh men
tha jin se lutf-e-zindagi ve yaar mar gae

gar zindagi yahi hai jo karte hain ham asiir
to ve hi ji gae jo giraftar mar gae

afsos ve shahid ki jo qatl-gah men
lagte hi us ke haath ki talvar mar gae

tujh se do-char hone ki hasrat ke mubtila
jab ji hue vabal to na-char mar gae

ghabra na 'mir' ishq men us sahal-e-zist par
jab bas chala na kuchh to mire yaar mar gae
