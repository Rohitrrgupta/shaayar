ye moajiza bhi mohabbat kabhi dikhae mujhe
ki sang tujh pe gire aur zakhm aae mujhe

main apne paanv tale raundta huun saae ko
badan mira hi sahi dopahar na bhaae mujhe

ba-rang-e-ud milegi use miri khushbu
vo jab bhi chahe baá¸Œe shauq se jalae mujhe

main ghar se teri tamanna pahan ke jab niklun
barahna shahr men koi nazar na aae mujhe

vahi to sab se ziyada hai nukta-chin mera
jo muskura ke hamesha gale lagae mujhe

main apne dil se nikalun khayal kis kis ka
jo tu nahin to koi aur yaad aae mujhe

zamana dard ke sahra tak aaj le aaya
guzar kar tiri zulfon ke saae saae mujhe

vo mera dost hai saare jahan ko hai maalum
dagha kare vo kisi se to sharm aae mujhe

vo mehrban hai to iqrar kyuun nahin karta
vo bad-guman hai to sau baar azmae mujhe

main apni zaat men nilam ho raha huun 'qatil'
gham-e-hayat se kah do kharid laae mujhe
