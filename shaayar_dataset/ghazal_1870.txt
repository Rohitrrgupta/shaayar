mausam ka haath hai na hava hai khalaon men
phir us ne kya tilism rakha hai khalaon men

jo TuTti bikharti si rahti hai raat din
kuchh is tarah ki ek sada hai khalaon men

jaari hai raushni ka safar duur duur tak
kya khel koi khel raha hai khalaon men

manzar bhi mukhtalif hain juda is ke rang bhi
jis tarah koi khvab-e-nava hai khalaon men

jaari hai kahkashaon ki barat is tarah
mela sa jaise koi laga hai khalaon men

sanat-gari ki ramz alag hai zamin par
karigari ka raaz juda hai khalaon men

raftar aur vaqt ka andaza hai kuchh aur
fitrat ki mukhtalif hi ada hai khalaon men

is kaenat ki koi had hi nahin 'zafar'
apna hi us ne tarz rakha hai khalaon men
