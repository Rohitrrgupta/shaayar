kuchh ghuncha-labon ki yaad aai kuchh gul-badanon ki yaad aai
jo aankh jhapakte biit gaiin un anjumanon ki yaad aai

majruh gulon ke daman men paivand lage hain khushbu ke
dekha jo baharon ka ye chalan sunsan banon ki yaad aai

thi hosh-o-khirad se kis ko gharaz arbab-e-junun ke halqe men
jab fasl-e-baharan chikh uThi tab pairahnon ki yaad aai

kya kam hai karam ye apnon ka pahchanne vaala koi nahin
jo des men bhi pardesi hain un ham-vatanon ki yaad aai

shirin ki adaon par maail parvez ki satvat se khaif
jo ban na sake farhad kabhi un tesha-zanon ki yaad aai

chhaya hai 'qatil' aksar dil par nadida nazaron ka jaadu
ham badiya-paima the lekin phir bhi chamanon ki yaad aai
