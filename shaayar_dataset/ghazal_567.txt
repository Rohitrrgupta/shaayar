sirf khanjar hi nahin ankhon men paani chahiye
ai khuda dushman bhi mujh ko khandani chahiye

shahr ki saari alif-lailaen buḌhi ho chukin
shahzade ko koi taaza kahani chahiye

main ne ai suraj tujhe puuja nahin samjha to hai
mere hisse men bhi thoḌi dhuup aani chahiye

meri qimat kaun de sakta hai is bazar men
tum zulekha ho tumhen qimat lagani chahiye

zindagi hai ik safar aur zindagi ki raah men
zindagi bhi aae to Thokar lagani chahiye

main ne apni khushk ankhon se lahu chhalka diya
ik samundar kah raha tha mujh ko paani chahiye
