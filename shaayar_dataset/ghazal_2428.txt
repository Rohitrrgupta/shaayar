zamir-e-lala mai-e-lal se hua labrez
ishara paate hi suufi ne toá¸Œ di parhez

bichhai hai jo kahin ishq ne bisat apni
kiya hai us ne faqiron ko varis-e-parvez

purane hain ye sitare falak bhi farsuda
jahan vo chahiye mujh ko ki ho abhi nau-khez

kise khabar hai ki hangama-e-nashur hai kya
tiri nigah ki gardish hai meri rusta-khez

na chhin lazzat-e-ah-e-sahar-gahi mujh se
na kar nigah se taghaful ko iltifat aamez

dil-e-ghamin ke muafiq nahin hai mausam-e-gul
sada-e-murgh-e-chaman hai bahut nashat angez

hadis-e-be-khabaran hai tu ba zamana ba-saz
zamana ba to na sazad tu ba zamana satez
