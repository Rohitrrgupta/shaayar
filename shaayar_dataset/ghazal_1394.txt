aao koi tafrih ka saman kiya jaae
phir se kisi vaaiz ko pareshan kiya jaae

be-laghzish-e-pa mast huun un ankhon se pi kar
yuun mohtasib-e-shahr ko hairan kiya jaae

har shai se muqaddas hai khayalat ka rishta
kyuun maslahaton par use qurban kiya jaae

muflis ke badan ko bhi hai chadar ki zarurat
ab khul ke mazaron pe ye elaan kiya jaae

vo shakhs jo divanon ki izzat nahin karta
us shakhs ka bhi chaak gareban kiya jaae

pahle bhi 'qatil' ankhon ne khaae kai dhoke
ab aur na binai ka nuqsan kiya jaae
