DhunDte kya ho in ankhon men kahani meri
khud men gum rahna to 'adat hai purani meri

bhiiá¸Œ men bhi tumhen mil jaunga asani se
khoya khoya hua rahna hai nishani meri

main ne ik baar kaha tha ki bahut pyasa huun
tab se mashhur hui tishna-dahani meri

yahi divar-o-dar-o-bam the mere hamraz
inhi galiyon men bhaTakti thi javani meri

tu bhi is shahr ka baasi hai to dil se lag ja
tujh se vabasta hai ik yaad purani meri

karbala dasht-e-mohabbat ko bana rakkha hai
kya ghazal-goi hai kya marsiya-khvani meri

dhime lahje ka sukhanvar huun na sahba huun na josh
main kahan aur kahan sho'la-bayani meri
