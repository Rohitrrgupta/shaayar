chal nikalti hain gham-e-yar se baten kya kya
ham ne bhi kiin dar-o-divar se baten kya kya

baat ban aai hai phir se ki mire baare men
us ne puchhin mire gham-khvar se baten kya kya

log lab-basta agar hon to nikal aati hain
chup ke pairaya-e-izhar se baten kya kya

kisi saudai ka qissa kisi harjai ki baat
log le aate hain bazar se baten kya kya

ham ne bhi dast-shanasi ke bahane ki hain
haath men haath liye pyaar se baten kya kya

kis ko bikna tha magar khush hain ki is hiile se
ho gaiin apne kharidar se baten kya kya

ham hain khamosh ki majbur-e-mohabbat the 'faraz'
varna mansub hain sarkar se baten kya kya
