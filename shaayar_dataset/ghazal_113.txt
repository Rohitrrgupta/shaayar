ghanghor ghaTa ke anchal ko jab kaali raat nichoḌ gai
ik tanhai ko chain mila ik tanhai dam toḌ gai

ai vaqt ke andhe rakhvalo ye raaz to ham bhi jante hain
be-vajh tumhari ankhon se kyuun binai munh moḌ gai

ik vo bhi safina tha apna jo sahil sahil ghuum gaya
ik ye bhi hamari kashti hai jo lahron men sar phoḌ gai

har chand nazar ne taron par shab-khun to maara hai lekin
ye raat sahar ke daman par kuchh daagh lahu ke chhoḌ gai

insan ka raushan mustaqbil jis vaqt charagh-e-rah bana
har manzil apne qadmon se tarikh ka naata joḌ gai
