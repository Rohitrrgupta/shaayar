taaza mohabbaton ka nasha jism-o-jan men hai
phir mausam-e-bahar mire gulsitan men hai

ik khvab hai ki bar-e-digar dekhte hain ham
ik ashna si raushni saare makan men hai

tabish men apni mahr-o-mah-o-najm se siva
jugnu si ye zamin jo kaf-e-asman men hai

ik shakh-e-yasmin thi kal tak khizan-asar
aur aaj saara baagh usi ki amaan men hai

khushbu ko tark kar ke na laae chaman men rang
itni to sujh-bujh mire baghban men hai

lashkar ki aankh mal-e-ghanimat pe hai lagi
salar-e-fauj aur kisi imtihan men hai

har jan-nisar yad-dahani men munhamik
neki ka har hisab dil-e-dostan men hai

hairat se dekhta hai samundar miri taraf
kashti men koi baat hai ya badban men hai
