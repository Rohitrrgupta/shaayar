tu bhi chup hai main bhi chup huun ye kaisi tanhai hai
tere saath tiri yaad aai kya tu sach-much aai hai

shayad vo din pahla din tha palken bojhal hone ka
mujh ko dekhte hi jab us ki angḌai sharmai hai

us din pahli baar hua tha mujh ko rifaqat ka ehsas
jab us ke malbus ki khushbu ghar pahunchane aai hai

husn se arz-e-shauq na karna husn ko zak pahunchana hai
ham ne arz-e-shauq na kar ke husn ko zak pahunchai hai

ham ko aur to kuchh nahin sujha albatta us ke dil men
soz-e-raqabat paida kar ke us ki niind uḌaai hai

ham donon mil kar bhi dilon ki tanhai men bhaTkenge
pagal kuchh to soch ye tu ne kaisi shakl banai hai

ishq-e-pechan ki sandal par jaane kis din bel chaḌhe
kyari men paani Thahra hai divaron par kaai hai

husn ke jaane kitne chehre husn ke jaane kitne naam
ishq ka pesha husn-parasti ishq baḌa harjai hai

aaj bahut din baad main apne kamre tak aa nikla tha
juun hi darvaza khola hai us ki khushbu aai hai

ek to itna habs hai phir main sansen roke baiTha huun
virani ne jhaḌu de ke ghar men dhuul uḌaai hai
