ye sitam aur ki ham phuul kahen kharon ko
is se to aag hi lag jaae saman-zaron ko

hai abas fikr-e-talafi tujhe ai jan-e-vafa
dhun hai ab aur hi kuchh tere talab-garon ko

tan-e-tanha hi guzari hain andheri raten
ham ne ghabra ke pukara na kabhi taron ko

na-gahan phuuT paḌe raushniyon ke jharne
ek jhonka hi uḌa le gaya andhiyaron ko

saare is daur ki munh bolti tasviren hain
koi dekhe mire divan ke kirdaron ko

nala-e-akhir-e-shab kis ko sunaun 'nasir'
niind pyari hai mire daur ke fankaron ko
