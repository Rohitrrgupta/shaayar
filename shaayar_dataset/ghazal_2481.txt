ye ham ghazal men jo harf-o-bayan banate hain
hava-e-gham ke liye khiá¸Œkiyan banate hain

unhen bhi dekh kabhi ai nigar-e-sham-e-bahar
jo ek rang se tasvir-e-jan banate hain

nigah-e-naz kuchh un ki bhi hai khabar tujh ko
jo dhuup men hain magar badliyan banate hain

hamara kya hai jo hota hai ji udaas bahut
to gul tarashte hain titliyan banate hain

kisi tarah nahin jaati fasurdagi dil ki
to zard rang ka ik asman banate hain

dil-e-sitam-zada kya hai lahu ki buund to hai
is ek buund ko ham be-karan banate hain

bala ki dhuup thi din bhar to saae bunte the
andheri raat hai chingariyan banate hain

hunar ki baat jo puchho to mukhtasar ye hai
kashid karte hain aag aur dhuan banate hain
