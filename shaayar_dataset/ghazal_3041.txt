vo sau sau aTkhaTon se ghar se bahar do qadam nikle
bala se us ki gar us men kisi muztar ka dam nikle

kahan aansu ke qatre khun-e-dil se hain baham nikle
ye dil men jama the muddat se kuchh paikan-e-gham nikle

mire mazmun-e-soz-e-dil se khat sab jal gaya mera
qalam se harf jo nikle sharar hi yak-qalam nikle

nikal ai charagar tu shauq se lekin sar-e-paikan
udhar nikle jigar se tiir udhar qalib se dam nikle

tasavvur se lab-e-laalin ke tere ham agar ro den
to jo lakht-e-jigar ankhon se nikle ik raqam nikle

nahin Darte agar hon laakh zindan yaar zindan se
junun ab to misal-e-nala-e-zanjir ham nikle

jigar par daagh lab par dud-e-dil aur ashk daman men
tiri mahfil se ham manind-e-shama subh-dam nikle

agar hota zamana gesu-e-shab-rang ka tere
miri shab-diz sauda ka ziyada-tar qadam nikle

kaji jin ki tabiat men hai kab hoti vo sidhi hai
kaho shakh-e-gul-e-tasvir se kis tarah kham nikle

shumar ik shab kiya ham ne jo apne dil ke daghon se
to anjum charkh-e-hashtum ke bahut se un se kam nikle

khuda ke vaste zahid uTha parda na kaabe ka
kahin aisa na ho yaan bhi vahi kafir-sanam nikle

tamanna hai ye dil men jab talak hai dam men dam apne
'zafar' munh se hamare naam us ka dam-ba-dam nikle
