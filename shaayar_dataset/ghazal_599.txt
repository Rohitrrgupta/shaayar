shaam thi aur barg-o-gul shal the magar saba bhi thi
ek ajiib sukut tha ek ajab sada bhi thi

ek malal ka sa haal mahv tha apne haal men
raqs-o-nava the be-taraf mahfil-e-shab bapa bhi thi

samea-e-sada-e-jan be-sarokar tha ki tha
ek guman ki dastan bar-lab nim-va bhi thi

kya mah-o-sal majra ek palak thi jo miyan
baat ki ibtida bhi thi baat ki intiha bhi thi

ek surud-e-raushani nima-e-shab ka khvab tha
ek khamosh tirgi saneha-ashna bhi thi

dil tira pesha-e-gila-e-kam kharab kar gaya
varna to ek ranj ki halat-be-gila bhi thi

dil ke muamle jo the un men se ek ye bhi hai
ik havas thi dil men jo dil se gurez-pa bhi thi

bal-o-par-e-khayal ko ab nahin samt-o-su nasib
pahle thi ik ajab faza aur jo pur-faza bhi thi

khushk hai chashma-sar-e-jan zard hai sabza-zar-e-dil
ab to ye sochiye ki yaan pahle kabhi hava bhi thi
