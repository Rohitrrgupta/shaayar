phir goya hui shaam parindon ki zabani
aao sunen miTTi se hi miTTi ki kahani

vaqif nahin ab koi samundar ki zaban se
sadiyon ki masafat ko sunata to hai paani

utre koi mahtab ki kashti ho tah-e-ab
dariya men badalti nahin dariya ki ravani

kahta hai koi kuchh to samajhta hai koi kuchh
lafzon se juda ho gae lafzon ke maani

is baar to donon the nai rahon ke raahi
kuchh duur hi hamrah chalen yaden purani
