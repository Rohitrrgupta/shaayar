qadmon men bhi takan thi ghar bhi qarib tha
par kya karen ki ab ke safar hi ajiib tha

nikle agar to chand dariche men ruk bhi jaae
is shahr-e-be-charagh men kis ka nasib tha

andhi ne un ruton ko bhi be-kar kar diya
jin ka kabhi huma sa parinda nasib tha

kuchh apne-ap se hi use kashmakash na thi
mujh men bhi koi shakhs usi ka raqib tha

puchha kisi ne mol to hairan rah gaya
apni nigah men koi kitna gharib tha

maqtal se aane vaali hava ko bhi kab mila
aisa koi daricha ki jo be-salib tha
