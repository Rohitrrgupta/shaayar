ek se silsile hain sab hijr ki rut bata gai
phir vahi subh aaegi phir vahi shaam aa gai

mere lahu men jal uThe utne hi taza-dam charagh
vaqt ki sazishi hava jitne diye bujha gai

main bhi ba-pas-e-dostan apne khilaf ho gaya
ab yahi rasm-e-dosti mujh ko bhi raas aa gai

tund hava ke jashn men log gae to the magar
tan se koi qaba chhini sar se koi rida gai

dil-zadagan ke qafile duur nikal chuke tamam
un ki talash men nigah ab jo gai to kya gai

akhir-e-shab ki dastan aur karen bhi kya bayan
ek hi ah-e-sard thi saare diye bujha gai
