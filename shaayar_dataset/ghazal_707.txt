kya kahiye ki khuban ne ab ham men hai kya rakha
in chashm-siyahon ne bahuton ko sula rakha

jalva hai usi ka sab gulshan men zamane ke
gul phuul ko hai un ne parda sa bana rakha

juun barg khizan-dida sab zard hue ham to
garmi ne hamen dil ki akhir ko jala rakha

kahiye jo tamiz us ko kuchh achchhe bure ki ho
dil jis kaso ka paaya chaT un ne uḌa rakha

thi maslak-e-ulfat ki mashhur khatarnaki
main dida-o-danista kis raah men pa rakha

khurshid-o-qamar pyare rahte hain chhupe koi
rukhsaron ko go tu ne burqa se chhupa rakha

chashmak hi nahin taazi sheve ye usi ke hain
jhamki si dikha de kar aalam ko laga rakha

lagne ke liye dil ke chhiḌka tha namak main ne
sau chhati ke zakhmon ne kal der maza rakha

kushte ko is abru ke kya mel ho hasti ki
main taaq buland uupar jiine ko uTha rakha

qatai hai dalil ai 'mir' us tegh ki be-abi
rahm un ne mire haq men mutlaq na rava rakha
