juz tire koi bhi din raat na jaane mere
tu kahan hai magar ai dost purane mere

tu bhi khushbu hai magar mera tajassus bekar
barg-e-avara ki manind Thikane mere

shama ki lau thi ki vo tu tha magar hijr ki raat
der tak rota raha koi sirhane mere

khalq ki be-khabari hai ki miri rusvai
log mujh ko hi sunate hain fasane mere

luT ke bhi khush huun ki ashkon se bhara hai daman
dekh gharat-gar-e-dil ye bhi khazane mere

aaj ik aur baras biit gaya us ke baghair
jis ke hote hue hote the zamane mere

kaash tu bhi meri avaz kahin sunta ho
phir pukara hai tujhe dil ki sada ne mere

kaash tu bhi kabhi aa jaae masihai ko
log aate hain bahut dil ko dukhane mere

kaash auron ki tarah main bhi kabhi kah sakta
baat sun li hai miri aaj khuda ne mere

tu hai kis haal men ai zud-faramosh mire
mujh ko to chhin liya ahd-e-vafa ne mere

chara-gar yuun to bahut hain magar ai jan-e-'faraz'
juz tire aur koi zakhm na jaane mere
