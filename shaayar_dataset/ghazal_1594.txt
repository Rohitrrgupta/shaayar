qarar-e-jan bhi tumhi iztirab-e-jan bhi tumhi
mira yaqin bhi tumhi ho mira guman bhi tumhi

tumhari jaan hai nikhat tumhara jism bahar
miri ghazal bhi tumhi meri dastan bhi tumhi

ye kya tilism hai dariya men ban ke aks-e-qamar
ruke hue bhi tumhi ho ravan-davan bhi tumhi

khuda ka shukr mira rasta muayyan hai
ki karvan bhi tumhi mir-e-karvan bhi tumhi

tumhi ho jis se mili mujh ko shan-e-istighna
ki mera gham bhi tumhi gham ke raz-dan bhi tumhi

nihan ho zehn men vijdan ka dhuan ban kar
ufuq pe manzil-e-idrak ka nishan bhi tumhi

tamam husn-e-amal hon tamam husn-e-bayan
ki mera dil bhi tumhi ho miri zaban bhi tumhi
