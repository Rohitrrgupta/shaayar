hamen sab ahl-e-havas na-pasand rakhte hain
ki ham nava-e-mohabbat buland rakhte hain

isi liye to khafa hain sitam-shiar ki ham
nigah-e-narm o dil-e-dardmand rakhte hain

agarche dil vahi rajat-pasand hai apna
magar zaban taraqqi-pasand rakhte hain

ham aise arsh-nashinon se vo darakht achchhe
jo andhiyon men bhi sar ko buland rakhte hain

chale ho dekhne 'mushtaq' jin ko pichhli raat
vo log shaam se darvaza band rakhte hain
