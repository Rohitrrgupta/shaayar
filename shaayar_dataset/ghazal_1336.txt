manzilen ek si avaragiyan ek si hain
mukhtalif ho ke bhi sab zindagiyan ek si hain

koi qasid ho ki naseh koi ashiq ki adu
sab ki us shokh se vabastagiyan ek si hain

dasht-e-majnun na sahi tesha-e-farhad sahi
safar-e-ishq men vamandgiyan ek si hain

ye alag baat ki ehsas juda hon varna
rahaten ek si afsurdagiyan ek si hain

sufi-o-rind ke maslak men sahi laakh tazad
mastiyan ek si varaftagiyan ek si hain

vasl ho hijr ho qurbat ho ki duuri ho 'faraz'
saari kaifiyyaten sab tishnagiyan ek si hain
