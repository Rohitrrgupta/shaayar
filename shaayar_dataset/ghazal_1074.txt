phir bhi hai tum ko masihai ka daava dekho
mujh ko dekho mire marne ki tamanna dekho

ham na kahte the banavaT hai ye saara ghussa
hans ke lo phir vo unhon ne hamen dekha dekho

ghar se har-vaqt nikal aate ho khole hue baal
shaam dekho na miri jaan savera dekho

mahfil-e-ghair men be-parda tumhen dekh liya
ab kabhi ham se khabar-dar na chhupna dekho

khana-e-jan men numudar hai ik paikar-e-nur
hasrato aao rukh-e-yar ka jalva dekho

dil ko rangini-e-khvahish ki khata par akhir
milti hai us gul-e-raana se saza kya dekho

samne sab ke munasib nahin ham par ye itaab
sar se Dhal jaae na ghusse men dupaTTa dekho

mar-miTe ham to kabhi yaad bhi tum ne na kiya
ab mohabbat ka na karna kabhi daava dekho

sar kahin baal kahin haath kahin paanv kahin
un ka sona bhi hai kis shaan ka sona dekho

ab vo shokhi se ye kahte hain sitamgar hain jo ham
dil kisi aur se kuchh roz ko bahla dekho

vaizo munh men tumhare bhi bhar aae paani
mai-e-rangin ka jo saghar se chhalakna dekho

baat kya hai jo hue jaate ho tum yunhi khafa
mujh ko dekho na mire dil ka dhá¸Œakna dekho

jurm-e-nazzara pe kaun itni khushamad karta
ab vo ruThe hain lo aur tamasha dekho

masti-e-husn se apni bhi nahin tum ko khabar
kya suno arz miri haal mira kya dekho

dosto tark-e-mohabbat ki nasihat hai fuzul
aur na maano to dil-e-zar ko samjha dekho
