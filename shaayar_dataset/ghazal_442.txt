dilon ka soz tire ru-e-be-naqab ki aanch
tamam garmi-e-mahfil tire shabab ki aanch

tire khitab ki ThanDak tire itaab ki aanch
harim-e-ishq ke pardon se lau nikalti hai

ye soz-o-saz hai kis naghma-e-rabab ki aanch
lahakte sabze men abr-e-bahar ki masti

dahakte phuul men chhalki hui sharab ki aanch
ye kaif-e-husn ye barq-e-nigah kya kahna

laga de aag na us daman-e-sahab ki aanch
chaḌha ke saghar-e-mai jagmaga uThe chehre

simaT ke aa gai sinon men aftab ki aanch
panah maang rahi hai hari-bhari duniya

na puchh ah-dil-e-kha-numan-kharab ki aanch
ye agle vaqton ke hain khush hain bagh-e-jannat men

unhen khabar hi nahin kya hai is savab ki aanch
ye aa gaya hai yahan kaun kafir-e-maasum

ki ThanDi paḌ gai dozakh ke bhi azaab ki aanch
jise samajhte hain sab mauj-e-kausar-o-tasnim

vo aaina bhi hai tapte hue sarab ki aanch
sahar ki taza-dami chaḌhti dhuup ki garmi

tiri nigah ki ThanDak tire shabab ki aanch
ruki ruki si lab-e-shauq par hai arz-e-visal

ki phunk de na tire zauq-e-intikhab ki aanch
yahi hai raunaq-e-garmi yahi hai raunaq-e-bazm

nigah-e-naz tire zauq-e-intikhab ki aanch
ye raat aag laga de kahin na duniya men

ye chandni ye havaen ye mahtab ki aanch
shuaen phuuT ke jaise faza men gum ho jaaen

chhalakte jaam men ye chashmak-e-habab ki aanch