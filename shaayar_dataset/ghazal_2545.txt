ye durveshon ki basti hai yahan aisa nahin hoga
libas-e-zindagi phaT jaega maila nahin hoga

share-bazar men qimat uchhalti girti rahti hai
magar ye khun-e-muflis hai kabhi mahnga nahin hoga

tire ehsas ki inTen lagi hain is imarat men
hamara ghar tire ghar se kabhi uncha nahin hoga

hamari dosti ke biich khud-gharzi bhi shamil hai
ye be-mausam ka phal hai ye bahut miTha nahin hoga

purane shahr ke logon men ik rasm-e-muravvat hai
hamare paas aa jaao kabhi dhoka nahin hoga

ye aisi choT hai jis ko hamesha dukhte rahna hai
ye aisa zakhm hai jo umr bhar achchha nahin hoga
