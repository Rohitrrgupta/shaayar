vaqt banjara-sifat lamha ba lamha apna
kis ko malum yahan kaun hai kitna apna

jo bhi chahe vo bana le use apne jaisa
kisi aine ka hota nahin chehra apna

khud se milne ka chalan aam nahin hai varna
apne andar hi chhupa hota hai rasta apna

yuun bhi hota hai vo khubi jo hai ham se mansub
us ke hone men nahin hota irada apna

khat ke akhir men sabhi yuun hi raqam karte hain
us ne rasman hi likha hoga tumhara apna
