gale lagaen karen tum ko pyaar eid ke din
idhar to aao mire gul-ezar eid ke din

ghazab ka husn hai araishen qayamat ki
ayaan hai qudrat-e-parvardigar eid ke din

sanbhal saki na tabiat kisi tarah meri
raha na dil pe mujhe ikhtiyar eid ke din

vo saal bhar se kudurat bhari jo thi dil men
vo duur ho gai bas ek baar eid ke din

laga liya unhen siine se josh-e-ulfat men
gharaz ki aa hi gaya mujh ko pyaar eid ke din

kahin hai naghma-e-bulbul kahin hai khanda-e-gul
ayaan hai josh-e-shabab-e-bahar eid ke din

sivayyan duudh shakar meva sab muhayya hai
magar ye sab hai mujhe nagavar eid ke din

mile agar lab-e-shirin ka tere ik bosa
to lutf ho mujhe albatta yaar eid ke din
