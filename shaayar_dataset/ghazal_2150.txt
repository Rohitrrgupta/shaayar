kuchh khilaune kabhi angan men dikhai dete
kaash ham bhi kisi bachche ko miThai dete

suune panghaT ka koi dard-bhara giit the ham
shahr ke shor men kya tujh ko sunai dete

kahin be-nur na ho jaaen vo buḌhi ankhen
ghar men Darte the khabar bhi mire bhaai dete

saath rahne se bhi khil jaate hain rishton ke kanval
bandishen rone lagin mujh ko rihai dete

in sisakte hue rishton ke kahan the qaail
varna ham aur tujhe dagh-e-judai dete

siskiyan us ki na dekhi gaiin mujh se 'raana'
ro paḌa main bhi use pahli kamai dete
