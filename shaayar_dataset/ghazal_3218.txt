dekho insan khaak ka putla bana kya chiiz hai
bolta hai is men kya vo bolta kya chiiz hai

ru-ba-ru us zulf ke dam-e-bala kya chiiz hai
us nigah ke samne tir-e-qaza kya chiiz hai

yuun to hain saare butan gharat-gar-e-iman-o-din
ek vo kafir sanam nam-e-khuda kya chiiz hai

jis ne dil mera diya dam-e-mohabbat men phansa
vo nahin malum muj ko naseha kya chiiz hai

hove ik qatra jo zahrab-e-mohabbat ka nasib
khizr phir to chashma-e-ab-e-baqa kya chiiz hai

marg hi sehat hai us ki marg hi us ka ilaaj
ishq ka bimar kya jaane dava kya chiiz hai

dil mira baiTha hai le kar phir mujhi se vo nigar
puchhta hai haath men mere bata kya chiiz hai

khaak se paida hue hain dekh ranga-rang gul
hai to ye nachiz lekin is men kya kya chiiz hai

jis ki tujh ko justuju hai vo tujhi men hai 'zafar'
DhunDta phir phir ke to phir ja-ba-ja kya chiiz hai
