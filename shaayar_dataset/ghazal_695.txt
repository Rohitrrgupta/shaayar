be-dili se hansne ko khush-dili na samjha jaae
gham se jalte chehron ko raushni na samjha jaae

gaah gaah vahshat men ghar ki samt jaata huun
is ko dasht-e-hairat se vapsi na samjha jaae

laakh khush-guman duniya bahami taalluq ko
dosti kahen lekin dosti na samjha jaae

ham to bas ye kahte hain roz jiine marne ko
aap chahen kuchh samjhen zindagi na samjha jaae

khaak karne valon ki kya ajiib khvahish thi
khaak hone valon ko khaak bhi na samjha jaae
