na guman rahne diya hai na yaqin rahne diya
rasta koi khula ham ne nahin rahne diya

us ne TukḌon men bikhera hua tha mujh ko jahan
ja uThaya hai kahin se to kahin rahne diya

saj rahe the ye shab o roz kuchh aise tujh se
ham ko duniya hi pasand aa gai diin rahne diya

khud to baghi hue ham tujh se magar saath hi saath
dil-e-rusva ko tire zer-e-nagin rahne diya

ja-ba-ja is men bhi tere hi nishan the shamil
ham ne ik naqsh agar apne taiin rahne diya

ik khabar thi jise zahir na kiya ham ne kabhi
ik khazana tha jise zer-e-zamin rahne diya

khud to bahar hue ham khana-e-dil se lekin
vo kisi khvab men tha us ko yahin rahne diya

asman se kabhi ham ne bhi utara na use
aur us ne bhi hamen khak-nashin rahne diya

ham ne chheḌa nahin ashya-e-mohabbat ko 'zafar'
jo jahan par thi paḌi us ko vahin rahne diya
