paiham diya pyala-e-mai barmala diya
saaqi ne iltifat ka dariya baha diya

us hila-ju ne vasl ki shab ham se ruuTh kar
nairang-e-rozgar ka aalam dikha diya

allah ri bahar ki rang afriniyan
sehn-e-chaman ko takhta-e-jannat bana diya

ab vo hujum-e-shauq ki sarmastiyan kahan
mayusi-e-firaq ne dil hi bujha diya

'hasrat' ye vo ghazal hai jise sun ke sab kahen
'momin' se apne rang ko tu ne mila diya
