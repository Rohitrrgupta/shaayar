abla-pa koi guzra tha jo pichhle san men
surkh kanTon ki bahar aai hai ab ke ban men

dekhna rang-e-badan yaar ke pairahan men
chandni duudh si chhiTki hai mire angan men

dekhna dida-varo amad-e-tufan to nahin
Tapki hai dard ki ek buund mire daman men

main ham-aghosh-e-sanam tha magar a pir-e-haram
ye shikan kaise paá¸Œi aap ke pairahan men

kuchh na kuchh aaj asiron ne kaha to hai zarur
ek ik gul se lipaTti hai saba gulshan men

sahal itne bhi nahin ai sitam-ijad ki ham
thaam lete hain gareban divane-pan men

sar taslim nahin bazu-e-qatil ka javab
akhirash maare gae khud bhi masiha an men

ja rahe ho to zara dekhna tum bhi 'majruh'
meri ankhen vahin zindan ke kisi rauzan men
