fitna uTThe koi ya ghaat men dushman baiThe
kar-e-ulfat pe to ab hazrat-e-dil Than baiThe

shaikh ka'be men kalisa men barahman baiThe
ham to kuche men tire maar ke aasan baiThe

su-e-daulat nazar aai na jo rah-e-e'zaz
masnad-e-sabr-o-tavakkul hi pe ham tan baiThe

huun main vo rind agar hashr men mulzim Thahrun
faisle ke liye huron ka commission baiThe

inqilab-e-ravish-e-charkh ko dekh ai 'akbar'
kal jo the dost mire aaj 'adu ban baiThe

hind se aap ko hijrat ho mubarak 'akbar'
ham to ganga hi pe ab maar ke aasan baiThe
