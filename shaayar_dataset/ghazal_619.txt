ham ne tiri khatir se dil-e-zar bhi chhoḌa
tu bhi na hua yaar aur ik yaar bhi chhoḌa

kya hoga rafugar se rafu mera gareban
ai dast-e-junun tu ne nahin taar bhi chhoḌa

diin de ke gaya kufr ke bhi kaam se ashiq
tasbih ke saath us ne to zunnar bhi chhoḌa

goshe men tiri chashm-e-siyah-mast ke dil ne
ki jab se jagah khana-e-khummar bhi chhoḌa

is se hai gharibon ko tasalli ki ajal ne
muflis ko jo maara to na zardar bhi chhoḌa

TeḌhe na ho ham se rakho ikhlas to sidha
tum pyaar se rukte ho to lo pyaar bhi chhoḌa

kya chhoḌen asiran-e-mohabbat ko vo jis ne
sadqe men na ik murgh-e-giraftar bhi chhoḌa

pahunchi miri rusvai ki kyunkar khabar us ko
us shokh ne to dekhna akhbar bhi chhoḌa

karta tha jo yaan aane ka jhuTa kabhi iqrar
muddat se 'zafar' us ne vo iqrar bhi chhoḌa
