kaisi ruki hui thi ravani miri taraf
Thahra hua tha apna hi paani miri taraf

tahrir men bhi jo vo misal apni aap hai
paigham bhejta hai zabani miri taraf

patton ka rang tha ki hua aur bhi hara
chalti rahi hava-e-khizani miri taraf

hai koi asman men jis ki taraf se roz
aati hai ek yad-dahani miri taraf

lafzon ka bojh rahta hai sar par shabana roz
rahti hai guftugu ki girani miri taraf

kirdar us ko DhunDte phirte hain ja-ba-ja
gum aa ke ho gai hai kahani miri taraf

the us ki dastaras men ajaib to besh-tar
bheji na us ne koi nishani miri taraf

rahta hai lafz lafz koi shor mujh se duur
karti hai zor mauj-e-maani miri taraf

jab koi bhi nahin hai to phir raat bhar 'zafar'
hota hai kaun aake bayani miri taraf
