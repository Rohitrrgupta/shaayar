bas ek baar kisi ne gale lagaya tha
phir us ke baad na main tha na mera saaya tha

gali men log bhi the mere us ke dushman log
vo sab pe hansta hua mere dil men aaya tha

us ek dasht men sau shahr ho gae abad
jahan kisi ne kabhi karvan luTaya tha

vo mujh se apna pata puchhne ko aa nikle
ki jin se main ne khud apna suragh paaya tha

mire vajud se gulzar ho ke nikli hai
vo aag jis ne tira pairahan jalaya tha

mujhi ko tana-e-gharat-gari na de pyare
ye naqsh main ne tire haath se miTaya tha

usi ne ruup badal kar jaga diya akhir
jo zahr mujh pe kabhi niind ban ke chhaya tha

'zafar' ki khaak men hai kis ki hasrat-e-tamir
khayal-o-khvab men kis ne ye ghar banaya tha
