sabhi gunah dhul gae saza hi aur ho gai
mire vajud par tiri gavahi aur ho gai

rafu-garan-e-shahr bhi kamal log the magar
sitara-saz haath men qaba hi aur ho gai

bahut se log shaam tak kivaá¸Œ khol kar rahe
faqir-e-shahr ki magar sada hi aur ho gai

andhere men the jab talak zamana saz-gar tha
charagh kya jala diya hava hi aur ho gai

bahut sambhal ke chalne vaali thi par ab ke baar to
vo gul khile ki shokhi-e-saba hi aur ho gai

na jaane dushmanon ki kaun baat yaad aa gai
labon tak aate aate bad-dua hi aur ho gai

ye mere haath ki lakiren khul rahi thiin ya ki khud
shagun ki raat khushbu-e-hina hi aur ho gai

zara si kargason ko ab-o-dana ki jo shah mili
uqaab se khitab ki ada hi aur ho gai
