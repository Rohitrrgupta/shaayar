tujhi se ibtida hai tu hi ik din intiha hoga
sada-e-saz hogi aur na saz-e-be-sada hoga

hamen maalum hai ham se suno mahshar men kya hoga
sab us ko dekhte honge vo ham ko dekhta hoga

sar-e-mahshar ham aise asiyon ka aur kya hoga
dar-e-jannat na va hoga dar-e-rahmat to va hoga

jahannam ho ki jannat jo bhi hoga faisla hoga
ye kya kam hai hamara aur un ka samna hoga

azal ho ya abad donon asir-e-zulf-e-hazrat hain
jidhar nazren uThaoge yahi ik silsila hoga

ye nisbat ishq ki be-rang laae rah nahin sakti
jo mahbub-e-khuda ka hai vo mahbub-e-khuda hoga

isi ummid par ham taliban-e-dard jiite hain
khosha dard de ki tera aur dard-e-la-dava hoga

nigah-e-qahr par bhi jan-o-dil sab khoe baiTha hai
nigah-e-mehr ashiq par agar hogi to kya hoga

siyana bhej dega ham ko mahshar se jahannam men
magar jo dil pe guzregi vo dil hi janta hoga

samajhta kya hai tu divangan-e-ishq ko zahid
ye ho jaenge jis janib usi janib khuda hoga

'jigar' ka haath hoga hashr men aur daman-e-hazrat
shikayat ho ki shikva jo bhi hoga barmala hoga
