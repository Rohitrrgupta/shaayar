zihanaton ko kahan karb se farar mila
jise nigah mili us ko intizar mila

vo koi raah ka patthar ho ya hasin manzar
jahan bhi rasta Thahra vahin mazar mila

koi pukar raha tha khuli fazaon se
nazar uThai to charon taraf hisar mila

har ek saans na jaane thi justuju kis ki
har ik dayar musafir ko be-dayar mila

ye shahr hai ki numaish lagi hui hai koi
jo aadmi bhi mila ban ke ishtihar mila
