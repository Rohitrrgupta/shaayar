chupke chupke raat din aansu bahana yaad hai
ham ko ab tak ashiqi ka vo zamana yaad hai

ba-hazaran iztirab o sad-hazaran ishtiyaq
tujh se vo pahle-pahal dil ka lagana yaad hai

baar baar uThna usi janib nigah-e-shauq ka
aur tira ghurfe se vo ankhen laḌana yaad hai

tujh se kuchh milte hi vo bebak ho jaana mira
aur tira danton men vo ungli dabana yaad hai

khinch lena vo mira parde ka kona dafatan
aur dupaTTe se tira vo munh chhupana yaad hai

jaan kar sota tujhe vo qasd-e-pa-bosi mira
aur tira Thukra ke sar vo muskurana yaad hai

tujh ko jab tanha kabhi paana to az-rah-e-lihaz
hal-e-dil baton hi baton men jatana yaad hai

jab siva mere tumhara koi divana na tha
sach kaho kuchh tum ko bhi vo kar-khana yaad hai

ghair ki nazron se bach kar sab ki marzi ke khilaf
vo tira chori-chhupe raton ko aana yaad hai

aa gaya gar vasl ki shab bhi kahin zikr-e-firaq
vo tira ro ro ke mujh ko bhi rulana yaad hai

dopahar ki dhuup men mere bulane ke liye
vo tira koThe pe nange paanv aana yaad hai

aaj tak nazron men hai vo sohbat-e-raz-o-niyaz
apna jaana yaad hai tera bulana yaad hai

miThi miThi chheḌ kar baten nirali pyaar ki
zikr dushman ka vo baton men uḌana yaad hai

dekhna mujh ko jo bargashta to sau sau naaz se
jab mana lena to phir khud ruuTh jaana yaad hai

chori chori ham se tum aa kar mile the jis jagah
muddaten guzrin par ab tak vo Thikana yaad hai
