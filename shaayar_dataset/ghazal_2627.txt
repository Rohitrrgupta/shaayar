tum aae ho tumhen bhi aazma kar dekh leta huun
tumhare saath bhi kuchh duur ja kar dekh leta huun

havaen jin ki andhi khiḌkiyon par sar paTakti hain
main un kamron men phir shamen jala kar dekh leta huun

ajab kya is qarine se koi surat nikal aae
tiri baton ko khvabon se mila kar dekh leta huun

sahar-dam kirchiyan TuuTe hue khvabon ki milti hain
to bistar jhaaḌ kar chadar haTa kar dekh leta huun

bahut dil ko dukhata hai kabhi jab dard-e-mahjuri
tiri yadon ki janib muskura kar dekh leta huun

uḌa kar rang kuchh honTon se kuchh ankhon se kuchh dil se
gae lamhon ko tasviren bana kar dekh leta huun

nahin ho tum bhi vo ab mujh se yaaro kya chhupaoge
hava ki samt ko miTTi uḌa kar dekh leta huun

suna hai be-niyazi hi ilaj-e-na-umidi hai
ye nuskha bhi koi din aazma kar dekh leta huun

mohabbat mar gai 'mushtaq' lekin tum na manoge
main ye afvah bhi tum ko suna kar dekh leta huun
