sabhi kuchh hai tera diya hua sabhi rahaten sabhi kulfaten
kabhi sohbaten kabhi furqaten kabhi duriyan kabhi qurbaten

ye sukhan jo ham ne raqam kiye ye hain sab varaq tiri yaad ke
koi lamha subh-e-visal ka koi sham-e-hijr ki muddaten

jo tumhari maan len naseha to rahega daman-e-dil men kya
na kisi adu ki adavaten na kisi sanam ki muravvaten

chalo aao tum ko dikhaen ham jo bacha hai maqtal-e-shahr men
ye mazar ahl-e-safa ke hain ye hain ahl-e-sidq ki turbaten

miri jaan aaj ka gham na kar ki na jaane katib-e-vaqt ne
kisi apne kal men bhi bhuul kar kahin likh rakhi hon masarraten
