dhaḌkan dhaḌkan yadon ki barat akela kamra
main aur mere zakhmi ehsasat akela kamra

gae dinon ki tasviron ke bujhte hue nuqush
taaza tark-e-taalluq ke sadmat akela kamra

dosh-e-hava par uḌne vaale khizan ke akhiri patte
apni akeli jaan gham-e-halat akela kamra

akhiri shab ke chand se karna balkani men baten
us ke shahr men hotel ki ye raat akela kamra

meri sisakti avazon se gunjti hain divaren
sunta hai din raat mare naghmat akela kamra

sab saman baham hain 'sajid' likhne likhane ke
khun-e-jigar aur aansu dil ki davat akela kamra
