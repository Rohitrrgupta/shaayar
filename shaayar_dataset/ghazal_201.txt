dosti jab kisi se ki jaae
dushmanon ki bhi raae li jaae

maut ka zahr hai fazaon men
ab kahan ja ke saans li jaae

bas isi soch men huun Duuba hua
ye nadi kaise paar ki jaae

agle vaqton ke zakhm bharne lage
aaj phir koi bhuul ki jaae

lafz dharti pe sar paTakte hain
gumbadon men sada na di jaae

kah do is ahd ke buzurgon se
zindagi ki dua na di jaae

botalen khol ke to pi barson
aaj dil khol kar hi pi jaae
