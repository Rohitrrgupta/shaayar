ajab nashat se jallad ke chale hain ham aage
ki apne saae se sar paanv se hai do qadam aage

qaza ne tha mujhe chaha kharab-e-bada-e-ulfat
faqat kharab likha bas na chal saka qalam aage

gham-e-zamana ne jhaá¸Œi nashat-e-ishq ki masti
vagarna ham bhi uThate the lazzat-e-alam aage

khuda ke vaste daad us junun-e-shauq ki dena
ki us ke dar pe pahunchte hain nama-bar se ham aage

ye umr bhar jo pareshaniyan uThai hain ham ne
tumhare aaiyo ai turrah-ha-e-kham-ba-kham aage

dil o jigar men pur-afshan jo ek mauja-e-khun hai
ham apne zom men samjhe hue the us ko dam aage

qasam janaze pe aane ki mere khate hain 'ghalib'
hamesha khate the jo meri jaan ki qasam aage
