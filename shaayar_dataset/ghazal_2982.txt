na phir rakkhenge teri rah men pa ham
gae-guzre hain akhir aise kya ham

khinchegi kab vo tegh-e-naz yarab
rahe hain der se sar ko jhuka ham

na jaana ye ki kahte hain kise pyaar
rahen be-lutfiyan hi yaan to baham

bane kya khal-o-zulf-o-khat se dekhen
hue hain kitne ye kafir faraham

maraz hi ishq ka be-Dol hai kuchh
bahut karte hain apni si dava ham

kahin paivand huun yarab zamin ke
phirenge us se yuun kab tak juda ham

havas thi ishq karne men va-lekin
bahut nadim hue dil ko laga ham

kab aage koi marta tha kisi par
jahan men kar gae rasm-e-vafa ham

taaruf kya raha ahl-e-chaman se
hue ik umr ke pichhe riha ham

mua jis ke liye us ko na dekha
na samjhe 'mir' ka kuchh muddaa ham
