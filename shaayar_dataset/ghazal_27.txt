phir koi shakl nazar aane lagi paani par
sakht mushkil men huun is tarha ki asani par

us ko parva hi nahin hai ki vo kis haal men hai
main hi mahjub hua khvab ki uryani par

karta rahta huun main us but ki parastish hama-vaqt
phir bhi shak hai use is jazba-e-imani par

ik sada hai kahin raton men safar karti hui
ik hava hai kahin aai hui jaulani par

koi rukta hua dariya mire qadmon men kahin
koi jhukta hua suraj miri peshani par

vahi manus thapeá¸Œe the mire charon taraf
mujhe hairat na hui dhuup ki tabani par

vapsi par jo lage hain mujhe apne jaise
khush hua huun dar-o-divar ki virani par

ek din subh jo uTThen to ye duniya hi na ho
hai madar ab kisi aisi hi khush-imkani par

sher hote hain 'zafar' lutf-e-sukhan se khali
daad milti hai mujhe ab to khush-alhani par
