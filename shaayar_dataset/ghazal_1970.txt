shaam hui hai yaar aae hain yaron ke hamrah chalen
aaj vahan qavvali hogi 'jaun' chalo dargah chalen

apni galiyan apne ramne apne jangal apni hava
chalte chalte vajd men aaen rahon men be-rah chalen

jaane basti men jangal ho ya jangal men basti ho
hai kaisi kuchh na-agahi aao chalo nagah chalen

kuuch apna us shahr taraf hai naami ham jis shahr ke hain
kapḌe phaḌen khak-ba-sar hon aur ba-izz-o-jah chalen

raah men us ki chalna hai to aish kara den qadmon ko
chalte jaaen chalte jaaen yaani khatir-khvah chalen
