ye aalam shauq ka dekha na jaae
vo but hai ya khuda dekha na jaae

ye kin nazron se tu ne aaj dekha
ki tera dekhna dekha na jaae

hamesha ke liye mujh se bichhaá¸Œ ja
ye manzar bar-ha dekha na jaae

ghalat hai jo suna par aazma kar
tujhe ai bevafa dekha na jaae

ye mahrumi nahin pas-e-vafa hai
koi tere siva dekha na jaae

yahi to ashna bante hain akhir
koi na-ashna dekha na jaae

ye mere saath kaisi raushni hai
ki mujh se rasta dekha na jaae

'faraz' apne siva hai kaun tera
tujhe tujh se juda dekha na jaae
