ye kya hai mohabbat men to aisa nahin hota
main tujh se juda ho ke bhi tanha nahin hota

is moḌ se aage bhi koi moḌ hai varna
yuun mere liye tu kabhi Thahra nahin hota

kyuun mera muqaddar hai ujalon ki siyahi
kyuun raat ke Dhalne pe savera nahin hota

ya itni na tabdil hui hoti ye duniya
ya main ne ise khvab men dekha nahin hota

sunte hain sabhi ghaur se avaz-e-jaras ko
manzil ki taraf koi ravana nahin hota

dil tark-e-taalluq pe bhi amada nahin hai
aur haq bhi ada is se vafa ka nahin hota
