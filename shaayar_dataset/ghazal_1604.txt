gul ko mahbub ham-qayas kiya
farq nikla bahut jo paas kiya

dil ne ham ko misal-e-aina
ek aalam ka ru-shanas kiya

kuchh nahin sujhta hamen us bin
shauq ne ham ko be-havas kiya

ishq men ham hue na divane
qais ki aabru ka paas kiya

daur se charkh ke nikal na sake
zoaf ne ham ko murtas kiya

subh tak shama sar ko dhunti rahi
kya patinge ne iltimas kiya

tujh se kya kya tavaqqoen thiin hamen
so tire zulm ne niras kiya

aise vahshi kahan hain ai khuban
'mir' ko tum abas udaas kiya
