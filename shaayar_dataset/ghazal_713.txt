tumhara hijr mana luun agar ijazat ho
main dil kisi se laga luun agar ijazat ho

tumhare baad bhala kya hain vaada-o-paiman
bas apna vaqt ganva luun agar ijazat ho

tumhare hijr ki shab-ha-e-kar men janan
koi charagh jala luun agar ijazat ho

junun vahi hai vahi main magar hai shahr naya
yahan bhi shor macha luun agar ijazat ho

kise hai khvahish-e-marham-gari magar phir bhi
main apne zakhm dikha luun agar ijazat ho

tumhari yaad men jiine ki aarzu hai abhi
kuchh apna haal sambhalun agar ijazat ho
