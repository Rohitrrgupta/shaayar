mujh ko to gir ke marna hai
baaqi ko kya karna hai

shahr hai chehron ki tamsil
sab ka rang utarna hai

vaqt hai vo naTak jis men
sab ko Dara kar Darna hai

mujh men hi se ubharna hai
karna hai aur bharna hai

jo nahin guzra hai ab tak
vo lamha to guzarna hai

apne guman ka rang tha main
ab ye rang bikharna hai

ham do paae hain so hamen
mez pe ja kar charna hai

chahe ham kuchh bhi kar len
ham aison ko sudharna hai

ham tum hain ik lamhe ke
phir bhi vaada karna hai
