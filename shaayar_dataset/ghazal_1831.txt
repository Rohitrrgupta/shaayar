vo dushman-e-jan jaan se pyara bhi kabhi tha
ab kis se kahen koi hamara bhi kabhi tha

utra hai rag-o-pai men to dil kaT sa gaya hai
ye zahr-e-judai ki gavara bhi kabhi tha

har dost jahan abr-e-gurezan ki tarah hai
ye shahr kabhi shahr hamara bhi kabhi tha

titli ke taaqub men koi phuul sa bachcha
aisa hi koi khvab hamara bhi kabhi tha

ab agle zamane ke milen log to puchhen
jo haal hamara hai tumhara bhi kabhi tha

har bazm men ham ne use afsurda hi dekha
kahte hain 'faraz' anjuman-ara bhi kabhi tha
