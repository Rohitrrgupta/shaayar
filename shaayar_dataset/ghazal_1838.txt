tera kucha na chhuTega tire divane se
is ko ka'be se na matlab hai na but-khane se

jo kaha main ne karo kuchh mire rone ka khayal
hans ke bole mujhe fursat hi nahin gaane se

khair chup rahiye maza hi na mila bose ka
main bhi be-lutf hua aap ke jhunjhlane se

main jo kahta huun ki marta huun to farmate hain
kar-e-duniya na rukega tire mar jaane se

raunaq-e-â€˜ishq baá¸Œha deti hai betabi-e-dil
husn ki shaan fuzun hoti hai sharmane se

dil-e-sad-chak se khul jaenge hasti ke ye pech
bal nikal jaenge is zulf ke is shane se

safha-e-dahr pe hain naqsh-e-mukhalif 'akbar'
ek ubharta hai yahan ek ke miT jaane se
