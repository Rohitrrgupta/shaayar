ghar ki dahliz se bazar men mat aa jaana
tum kisi chashm-e-kharidar men mat aa jaana

khaak uḌana inhin galiyon men bhala lagta hai
chalte phirte kisi darbar men mat aa jaana

yunhi khushbu ki tarah phailte rahna har su
tum kisi dam-e-talabgar men mat aa jaana

duur sahil pe khaḌe rah ke tamasha karna
kisi ummid ke manjdhar men mat aa jaana

achchhe lagte ho ki khud-sar nahin khuddar ho tum
haan simaT ke but-e-pindar men mat aa jaana

chand kahta huun to matlab na ghalat lena tum
raat ko rauzan-e-divar men mat aa jaana
