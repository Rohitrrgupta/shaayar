tum ne sach bolne ki jurat ki
ye bhi tauhin hai adalat ki

manzilen raston ki dhuul huiin
puchhte kya ho tum masafat ki

apna zad-e-safar bhi chhoá¸Œ gae
jaane valon ne kitni ujlat ki

main jahan qatl ho raha huun vahan
mere ajdad ne hukumat ki

pahle mujh se juda hua aur phir
aks ne aine se hijrat ki

meri ankhon pe us ne haath rakha
aur ik khvab ki mahurat ki

itna mushkil nahin tujhe paana
ik ghaá¸Œi chahiye hai fursat ki

ham ne to khud se intiqam liya
tum ne kya soch kar mohabbat ki

kaun kis ke liye tabah hua
kya zarurat hai is vazahat ki

ishq jis se na ho saka us ne
shaeri men ajab siyasat ki

yaad aai to hai shanakht magar
intiha ho gai hai ghaflat ki

ham vahan pahle rah chuke hain 'salim'
tum ne jis dil men ab sukunat ki
