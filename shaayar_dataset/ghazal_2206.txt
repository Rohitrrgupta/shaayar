os paḌi thi raat bahut aur kohra tha garmaish par
saili si khamoshi men avaz suni farmaish par

fasle hain bhi aur nahin bhi naapa taula kuchh bhi nahin
log ba-zid rahte hain phir bhi rishton ki paimaish par

munh moḌa aur dekha kitni duur khaḌe the ham donon
aap laḌe the ham se bas ik karvaT ki gunjaish par

kaghaz ka ik chand laga kar raat andheri khiḌki par
dil men kitne khush the apni furqat ki araish par

dil ka hujra kitni baar ujḌa bhi aur basaya bhi
saari umr kahan Thahra hai koi ek rihaish par

dhuup aur chhanv baanT ke tum ne angan men divar chuni
kya itna asan hai zinda rahna is asaish par

shayad tiin nujumi meri maut pe aa kar pahunchenge
aisa hi ik baar hua tha iisa ki paidaish par
