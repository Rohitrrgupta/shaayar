mohabbat chahiye baham hamen bhi ho tumhen bhi ho
khushi ho is men ya ho gham hamen bhi ho tumhen bhi ho

ghanimat tum ise samjho ki is khum-khane men yaaro
nasib ik-dam dil-e-khurram hamen bhi ho tumhen bhi ho

dilao hazrat-e-dil tum na yad-e-khat-e-sabz us ka
kahin aisa na ho ye sam hamen bhi ho tumhen bhi ho

hamesha chahta hai dil ki mil kar kiije mai-noshi
mayassar jam-e-mai-e-jam-jam hamen bhi ho tumhen bhi ho

ham apna ishq chamkaen tum apna husn chamkao
ki hairan dekh kar aalam hamen bhi ho tumhen bhi ho

rahe hirs-o-hava daaim azizo saath jab apne
na kyunkar fikr-e-besh-o-kam hamen bhi ho tumhen bhi ho

'zafar' se kahta hai majnun kahin dard-e-dil mahzun
jo gham se fursat ab ik dam hamen bhi ho tumhen bhi ho
