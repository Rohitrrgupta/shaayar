jab zara tez hava hoti hai
kaisi sunsan faza hoti hai

ham ne dekhe hain vo sannaTe bhi
jab har ik saans sada hoti hai

dil ka ye haal hua tere baad
jaise viran sara hoti hai

rona aata hai hamen bhi lekin
is men tauhin-e-vafa hoti hai

munh-andhere kabhi uTh kar dekho
kya tar o taaza hava hoti hai

ajnabi dhyan ki har mauj ke saath
kis qadar tez hava hoti hai

gham ke be-nur guzargahon men
ik kiran zauq-faza hoti hai

shab-e-mahtab men va hoti hai
munh pe shabnam ki rida hoti hai

hadsa hai ki khizan se pahle
bu-e-gul gul se juda hoti hai

ik naya daur janam leta hai
ek tahzib fana hoti hai

jab koi gham nahin hota 'nasir'
bekali dil ki siva hoti hai
