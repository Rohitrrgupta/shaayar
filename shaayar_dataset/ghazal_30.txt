vo ek tarha se iqrar karne aaya tha
jo itni duur se inkar karne aaya tha

khushi jo khvab men bhi meri dastaras se thi duur
mujhe isi ka saza-var karne aaya tha

ye saaf lagta hai jaisi ki us ki ankhen thiin
vo asl men mujhe bimar karne aaya tha

agar tha us ko miri haisiyat ka andaza
to kyuun vo apna kharidar karne aaya tha

ye zindagi ki jo asan nahin thi pahle bhi
use kuchh aur bhi dushvar karne aaya tha

agarche ek hi sust-ul-vajud tha lekin
vo kaam koi lagatar karne aaya tha

mire to bas men koi chiiz thi na pahle bhi
vo mujh ko aur bhi lachar karne aaya tha

vo ek abr-e-giran-e-bar tha magar is din
zara faza ko hava-dar karne aaya tha

adavaton men vahan dhar liya gaya huun 'zafar'
jahan ke logon se main pyaar karne aaya tha
