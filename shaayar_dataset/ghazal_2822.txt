ba-har-unvan mohabbat ko bahar-e-zindagi kahiye
qarin-e-maslahat hai us ke har gham ko khushi kahiye

jahan-sazon ko farzana ham ahl-e-dil ko divana
zamana to bahut kahta raha ab aap bhi kahiye

ba-unvan-e-digar phir ham se qaaem kar liya tum ne
vo ik gahra ta'alluq jis ko tark-e-dosti kahiye

samajh kar sang-e-rah-e-shauq Thukrata huun manzil ko
kamal-e-agahi kahiye ise ya gumrahi kahiye

shab-e-mahtab men aksar fazaon se barasta hai
tilism-e-naghmagi aisa ki jis ko khamushi kahiye

main aksar sochta huun teri be-payan navazish ko
ada-e-khas kahiye koi ya bas sadgi kahiye

bhari mahfil se bhi tishna hi lauT aai nazar apni
khud-agahi samajh liije ise ya khud-sari kahiye
