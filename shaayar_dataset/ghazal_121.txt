raat ke pichhle pahar rone ke aadi roe
aap aae bhi magar rone ke aadi roe

un ke aa jaane se kuchh tham se gae the aansu
un ke jaate hi magar rone ke aadi roe

haae pabandi-e-adab tiri mahfil ki
ki sar-e-rahguzar rone ke aadi roe

ek taqrib-e-tabassum thi baharan lekin
phir bhi ankhen huiin tar rone ke aadi roe

dard-mandon ko kahin bhi to qarar aa na saka
koi sahra ho ki ghar rone ke aadi roe

ai 'faraz' aise men barsat kaTegi kyunkar
gar yunhi sham-o-sahar rone ke aadi roe
