kya khabar kab niind aae dida-e-be-khvab men
shaam se ham jal rahe hain saya-e-mahtab men

ab tumhari yaad se paá¸Œte hain yuun dil men bhanvar
jaise kankar phenk de koi bhare talab men

jis gali men ghar tumhara hai karo us ka khayal
ham to hain badnam apne halqa-e-ahbab men

ahl-e-dil jaate the pahle sirf maqtal ki taraf
khud-kushi bhi ab hai shamil 'ishq ke adab men

yuun kisi ka pyaar aghosh-e-havas men ja chhupa
koi lasha jis tarah lipTa hua kam-khab men

rahmat-e-yazdan se mangi ham ne do chhinTon ki bhiik
vo hua jal-thal ki basti bah gai sailab men

gardish-e-dauran ki zad men yuun hai apni zindagi
jaise chakrati ho kashti halqa-e-girdab men

vadi-e-sarban men thiin jo mehrban mujh par 'qatil'
vo baharen DhunDhti hain ab mujhe punjab men
