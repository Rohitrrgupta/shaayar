pi li to kuchh pata na chala vo surur tha
vo us ka saaya tha ki vahi rashk-e-hur tha

kal main ne us ko dekha to dekha nahin gaya
mujh se bichhaḌ ke vo bhi bahut gham se chuur tha

roya tha kaun kaun mujhe kuchh khabar nahin
main us ghaḌi vatan se kai miil duur tha

sham-e-firaq aai to dil Dubne laga
ham ko bhi apne aap pe kitna ghurur tha

chehra tha ya sada thi kisi bhuli yaad ki
ankhen thiin us ki yaaro ki dariya-e-nur tha

nikla jo chand aai mahak tez si 'munir'
mere siva bhi baagh men koi zarur tha
