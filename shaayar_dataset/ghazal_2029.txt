ye log jis se ab inkar karna chahte hain
vo guftugu dar-o-divar karna chahte hain

hamen khabar hai ki guzrega ek sail-e-fana
so ham tumhen bhi khabar-dar karna chahte hain

aur is se pahle ki sabit ho jurm-e-khamoshi
ham apni raae ka izhar karna chahte hain

yahan tak aa to gae aap ki mohabbat men
ab aur kitna gunahgar karna chahte hain

gul-e-umid farozan rahe tiri khushbu
ki log use bhi giraftar karna chahte hain

uThae phirte hain kab se azab-e-dar-badri
ab is ko vaqf-e-rah-e-yar karna chahte hain

jahan kahani men qatil bari hua hai vahan
ham ik gavah ka kirdar karna chahte hain

vo ham hain jo tiri avaz sun ke tere hue
vo aur hain ki jo didar karna chahte hain
