teri har baat mohabbat men gavara kar ke
dil ke bazar men baiThe hain khasara kar ke

aate jaate hain kai rang mire chehre par
log lete hain maza zikr tumhara kar ke

ek chingari nazar aai thi basti men use
vo alag haT gaya andhi ko ishara kar ke

asmanon ki taraf phenk diya hai main ne
chand miTTi ke charaghon ko sitara kar ke

main vo dariya huun ki har buund bhanvar hai jis ki
tum ne achchha hi kiya mujh se kinara kar ke

muntazir huun ki sitaron ki zara aankh lage
chand ko chhat pe bula lunga ishara kar ke
