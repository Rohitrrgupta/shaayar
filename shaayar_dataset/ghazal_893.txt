ik phuul mere paas tha ik shama mere saath thi
bahar khizan ka zor tha andar andheri raat thi

aise pareshan to na the TuuTe hue sannahaTe
jab ishq ki tere mire gham par basar-auqat thi

kuchh tum kaho tum ne kahan kaise guzare roz-o-shab
apne na milne ka sabab to gardish-e-halat thi

ik khamushi thi tar-ba-tar divar-e-mizhgan se udhar
pahuncha hua paigham tha barsi hui barsat thi

sab phuul darvazon men the sab rang avazon men the
ik shahr dekha tha kabhi us shahr ki kya baat thi

ye hain nae logon ke ghar sach hai ab un ko kya khabar
dil bhi kisi ka naam tha gham bhi kisi ki zaat thi
