vaqt-e-ghurub aaj karamat ho gai
zulfon ko us ne khol diya raat ho gai

kal tak to us men aisi karamat na thi koi
vo aankh aaj qibla-e-hajat ho gai

ai soz-e-ishq tu ne mujhe kya bana diya
meri har ek saans munajat ho gai

ochhi nigah Daal ke ik samt rakh diya
dil kya diya gharib ki saughat ho gai

kuchh yaad aa gai thi vo zulf-e-shikan-shikan
hasti tamam chashma-e-zulmat ho gai

ahl-e-vatan se duur judai men yaar ki
sabr aa gaya 'firaq' karamat ho gai
