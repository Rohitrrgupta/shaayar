ik tez tiir tha ki laga aur nikal gaya
maari jo chikh rail ne jangal dahal gaya

soya hua tha shahr kisi saanp ki tarah
main dekhta hi rah gaya aur chand Dhal gaya

khvahish ki garmiyan thiin ajab un ke jism men
khuban ki sohbaton men mira khuun jal gaya

thi shaam zahr-e-rang men Duubi hui khaḌi
phir ik zara si der men manzar badal gaya

muddat ke baad aaj use dekh kar 'munir'
ik baar dil to dhaḌka magar phir sambhal gaya
