taras raha huun magar tu nazar na aa mujh ko
ki khud juda hai tu mujh se na kar juda mujh ko

vo kapkapate hue honT mere shane par
vo khvab saanp ki manind Das gaya mujh ko

chaTakh uTha ho sulagti chaTan ki surat
pukar ab tu mire der-ashna mujh ko

tujhe tarash ke main sakht munfail huun ki log
tujhe sanam to samajhne lage khuda mujh ko

ye aur baat ki aksar damak uTha chehra
kabhi kabhi yahi shoala bujha gaya mujh ko

ye qurbaten hi to vajh-e-firaq Thahri hain
bahut aziiz hain yaran-e-be-vafa mujh ko

sitam to ye hai ki zalim sukhan-shanas nahin
vo ek shakhs ki shaer bana gaya mujh ko

use 'faraz' agar dukh na tha bichhaá¸Œne ka
to kyuun vo duur talak dekhta raha mujh ko
