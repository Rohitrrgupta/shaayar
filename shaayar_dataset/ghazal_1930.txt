koshish ke bavajud ye ilzam rah gaya
har kaam men hamesha koi kaam rah gaya

chhoTi thi umr aur fasana tavil tha
aghaz hi likha gaya anjam rah gaya

uTh uTh ke masjidon se namazi chale gae
dahshat-garon ke haath men islam rah gaya

us ka qusur ye tha bahut sochta tha vo
vo kamyab ho ke bhi nakam rah gaya

ab kya bataen kaun tha kya tha vo ek shakhs
ginti ke chaar harfon ka jo naam rah gaya
