ek suraj tha ki taron ke gharane se uTha
aankh hairan hai kya shakhs zamane se uTha

kis se puchhun tire aaqa ka pata ai rahvar
ye alam vo hai na ab tak kisi shane se uTha

halqa-e-khvab ko hi gird-e-gulu kas Daala
dast-e-qatil ka bhi ehsan na divane se uTha

phir koi aks shuaon se na banne paaya
kaisa mahtab mire aina-khane se uTha

kya likha tha sar-e-mahzar jise pahchante hi
paas baiTha hua har dost bahane se uTha
