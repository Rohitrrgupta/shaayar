lahu men Duuba hua mila hai vafa ka har ik usuul tujh ko
main janta huun pasand kyuun hain gulab ke surkh phuul tujh ko

gavah ban kar bata rahi hain ye surkhiyan teri ungliyon ki
sameTne paḌ rahe hain khunkhar jangalon ke babul tujh ko

thaki ana ka safar kahan tak kahin to ruk ja kahin to dam le
bana diya hai masafaton ne tire qadam ki hi dhuul tujh ko

ye reza reza si arzuen kabhi to kar de mire havale
main apne bikhre badan ki manind dekhta huun malul tujh ko

ufuq ke us paar bhi munasib nahin hai adarsh ka taaqub
kahin tujhe be-vatan na kar de tira ye shauq-e-fuzul tujh ko

vo khat raqibon ke haath aaya likha tha jo mere naam tu ne
kahan kahan kar chuki hai rusva tiri ye chhoTi si bhuul tujh ko

tujhi ko nafrat rahi hai jin se vo jin ki taabir sirf tu hai
vo akhir-e-shab ke khvab karne paḌenge akhir qubul tujh ko

'qatil' kitne hi lafz apni asaas ka zaiqa badal len
agar bata duun kabhi main apni ghazal ki shan-e-nuzul tujh ko
