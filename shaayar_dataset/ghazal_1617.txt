in dinon yaar ke kuchh zehn-nashin aur bhi hai
janta hai ki nashist un ki kahin aur bhi hai

ek dil tha so diya aur kahan se laun
jhuTh kahiye to main kah duun ki nahin aur bhi hai

naz-e-beja na kiya kijiye ham se itna
isi andaz ka ik yar-e-hasin aur bhi hai

kahiyo us ghairat-e-laila se ye paigham saba
pahlu-e-qais men ik dasht-nashin aur bhi hai

mere bulvane ka ehsan jatao na bahut
mehrban ek but-e-parda-nashin aur bhi hai

in radifon men ghazal kyon na ho dushvar 'akbar'
na-tarashida koi aisi zamin aur bhi hai
