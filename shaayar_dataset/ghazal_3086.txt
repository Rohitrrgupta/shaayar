us par tumhare pyaar ka ilzam bhi to hai
achchha sahi 'qatil' pa badnam bhi to hai

ankhen har ik hasin ki be-faiz to nahin
kuchh sagaron men bada-e-gulfam bhi to hai

palkon pe ab nahin hai vo pahla sa bar-e-gham
rone ke baad kuchh hamen aram bhi to hai

akhir buri hai kya dil-e-nakam ki khalish
saath us ke ek lazzat-e-be-nam bhi to hai

kar to liya hai qasd ibadat ki raat ka
raste men jhumti hui ik shaam bhi to hai

ham jante hain jis ko kisi aur naam se
ik naam us ka gardish-e-ayyam bhi to hai

a tishna-kam-e-shauq ise aazma ke dekh
vo aankh sirf aankh nahin jaam bhi to hai

munkir nahin koi bhi vafa ka magar 'qatil'
duniya ke samne mira anjam bhi to hai
