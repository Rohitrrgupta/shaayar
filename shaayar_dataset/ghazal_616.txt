tufan hai agar ghar ke darpai yuun baiTh na jaao kuchh to karo
khiḌki ke shikasta shishe par kaghaz hi lagao kuchh to karo

insan ke qabza-e-qudrat men ik nutq nahin hai bahut kuchh hai
honTon se na nikle baat agar ankhon se sunao kuchh to karo

mahrum-e-tamanna rahne ka sannaTa kha jaega tumhen
mayusi ke sakte se bacho aansu hi bahao kuchh to karo

sultan ke qasr-e-marmar ka darvaza-e-ahan band sahi
gar toḌ nahin sakte us ko zanjir hilao kuchh to karo

ai jalte hue ghar ke logo shoalon men ghire kya sochte ho
jab aag bujhana mushkil hai bahar nikal aao kuchh to karo

ye khet jo chup hain bolenge aur akhuve ankhen kholenge
barish na sahi bijli hi sahi kuchh to barsao kuchh to karo
