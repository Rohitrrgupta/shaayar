tabiat in dinon begana-e-gham hoti jaati hai
mire hisse ki goya har khushi kam hoti jaati hai

sahar hone ko hai bedar shabnam hoti jaati hai
khushi minjumala-o-asbab-e-matam hoti jaati hai

qayamat kya ye ai husn-e-do-alam hoti jaati hai
ki mahfil to vahi hai dil-kashi kam hoti jaati hai

vahi mai-khana-o-sahba vahi saghar vahi shisha
magar avaz-e-nosha-nosh maddham hoti jaati hai

vahi hain shahid-o-saqi magar dil bujhta jaata hai
vahi hai shama lekin raushni kam hoti jaati hai

vahi shorish hai lekin jaise mauj-e-tah-nashin koi
vahi dil hai magar avaz maddham hoti jaati hai

vahi hai zindagi lekin 'jigar' ye haal hai apna
ki jaise zindagi se zindagi kam hoti jaati hai
