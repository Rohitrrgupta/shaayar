bahut ghuTan hai koi surat-e-bayan nikle
agar sada na uThe kam se kam fughan nikle

faqir-e-shahr ke tan par libas baaqi hai
amir-e-shahr ke arman abhi kahan nikle

haqiqaten hain salamat to khvab bahutere
malal kyuun ho ki kuchh khvab raegan nikle

udhar bhi khaak uḌi hai idhar bhi khaak uḌi
jahan jahan se baharon ke karvan nikle

sitam ke daur men ham ahl-e-dil hi kaam aae
zaban pe naaz tha jin ko vo be-zaban nikle
