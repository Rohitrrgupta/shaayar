tu ki anjan hai is shahr ke adab samajh
phuul roe to use khanda-e-shadab samajh

kahin aa jaae mayassar to muqaddar tera
varna asudgi-e-dahr ko nayab samajh

hasrat-e-girya men jo aag hai ashkon men nahin
khushk ankhon ko meri chashma-e-be-ab samajh

mauj-e-dariya hi ko avara-e-sad-shauq na kah
reg-e-sahil ko bhi lab-tishna-e-sailab samajh

ye bhi va hai kisi manus kiran ki khatir
rauzan-e-dar ko bhi ik dida-e-be-khvab samajh

ab kise sahil-e-ummid se takta hai 'faraz'
vo jo ik kashti-e-dil thi use gharqab samajh
