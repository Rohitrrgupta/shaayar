baagh pa kar khafaqani ye Darata hai mujhe
saya-e-shakh-e-gul af'i nazar aata hai mujhe

huun main vo sabza ki zahrab ugata hai mujhe
aina-khana men koi liye jaata hai mujhe

naala sarmaya-e-yak-alam o aalam kaf-e-khak
asman baiza-e-qumri nazar aata hai mujhe

zindagi men to vo mahfil se uTha dete the
dekhun ab mar gae par kaun uThata hai mujhe

baagh tujh bin gul-e-nargis se Darata hai mujhe
chahun gar sair-e-chaman aankh dikhata hai mujhe

shor-e-timsal hai kis rashk-e-chaman ka ya rab
aaina baiza-e-bulbul nazar aata hai mujhe

hairat-e-aina anjam-e-junun huun jyuun sham'
kis qadar dagh-e-jigar sho'la uThata hai mujhe

main huun aur hairat-e-javed magar zauq-e-khayal
dil pas-e-zanu-e-aina biThata hai mujhe
