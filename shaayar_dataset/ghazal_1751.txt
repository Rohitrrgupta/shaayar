tumhen ghamon ka samajhna agar na aaega
to meri aankh men aansu nazar na aaega

ye zindagi ka musafir ye be-vafa lamha
chala gaya to kabhi lauT kar na aaega

banenge unche makanon men baiTh kar naqshe
to apne hisse men miTTi ka ghar na aaega

mana rahe hain bahut din se jashn-e-tishna-labi
hamen pata tha ye badal idhar na aaega

lagegi aag to samt-e-safar na dekhegi
makan shahr men koi nazar na aaega

'vasim' apne andheron ka khud ilaaj karo
koi charagh jalane idhar na aaega
