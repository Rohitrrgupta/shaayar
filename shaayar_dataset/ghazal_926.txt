chhoTe chhoTe kai be-faiz mafadat ke saath
log zinda hain ajab surat-e-halat ke saath

faisla ye to bahar-hal tujhe karna hai
zehn ke saath sulagna hai ki jazbat ke saath

guftugu der se jaari hai natije ke baghair
ik nai baat nikal aati hai har baat ke saath

ab ke ye soch ke tum zakhm-e-judai dena
dil bhi bujh jaega Dhalti hui is raat ke saath

tum vahi ho ki jo pahle the miri nazron men
kya izafa hua in atlas o banat ke saath

itna paspa na ho divar se lag jaega
itne samjhaute na kar surat-e-halat ke saath

bhejta rahta hai gum-nam khaton men kuchh phuul
is qadar kis ko mohabbat hai miri zaat ke saath
