vo jo aae the bahut mansab-o-jagir ke saath
kaise chup-chap khaḌe hain tiri tasvir ke saath

sirf zindan ki hikayat hi pe maamur nahin
ek tarikh safar karti hai zanjir ke saath

ab ke suraj ki rihai men baḌi der lagi
varna main ghar se nikalta nahin takhir ke saath

tujh ko qismat se to main jiit chuka huun kab ka
shayad ab ke mujhe laḌna paḌe taqdir ke saath

ab kisi aur gavahi ki zarurat hi nahin
jurm khud bol raha hai tiri tahrir ke saath

dekhte kuchh hain dikhate hamen kuchh hain ki yahan
koi rishta hi nahin khvab ka tabir ke saath

ab jahan teri imarat ki haden milti hain
ek buḌhiya ka makan tha usi jagir ke saath

ye to hona hi tha mahtab-e-tamasha phir bhi
kitne dil TuuT gae hain tiri taskhir ke saath

yaad bhi abr-e-mohabbat ki tarah hoti hai
ek saaya sa chala jaata hai rahgir ke saath
