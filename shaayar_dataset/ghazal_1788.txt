ki hai koi hasin khata har khata ke saath
thoḌa sa pyaar bhi mujhe de do saza ke saath

gar Dubna hi apna muqaddar hai to suno
Dubenge ham zarur magar nakhuda ke saath

manzil se vo bhi duur tha aur ham bhi duur the
ham ne bhi dhuul uḌaai bahut rahnuma ke saath

raqs-e-saba ke jashn men ham tum bhi nachte
ai kaash tum bhi aa gae hote saba ke saath

ikkisvin sadi ki taraf ham chale to hain
fitne bhi jaag uTThe hain avaz-e-pa ke saath

aisa laga gharibi ki rekha se huun buland
puchha kisi ne haal kuchh aisi ada ke saath
