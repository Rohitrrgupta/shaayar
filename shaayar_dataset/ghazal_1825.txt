ye zarre jin ko ham khak-e-rah-e-manzil samajhte hain
zaban-e-hal rakhte hain zaban-e-dil samajhte hain

jise sab log husn o ishq ki manzil samajhte hain
buland us se bhi ham apna maqam-e-dil samajhte hain

haqiqat men jo raz-e-duri-e-manzil samajhte hain
unhin ko ham suluk-e-ishq men kamil samajhte hain

hamen kyuun vo jafa-e-khas ke qabil samajhte hain
ye raz-e-dil hai is ko mahraman-e-dil samajhte hain

isi ik jurm par aghyar men barpa qayamat hai
ki ham bedar hain aur apna mustaqbil samajhte hain

nigahon men kuchh aise bas gae hain husn ke jalve
koi mahfil ho lekin ham tiri mahfil samajhte hain

koi maane na maane is ko lekin ye haqiqat hai
ham apni zindagi men ghaib ko shamil samajhte hain

ye narm o na-tavan maujen khudi ka raaz kya janen
qadam lete hain tufan azmat-e-sahil samajhte hain

hukumat ke mazalim jab se in ankhon ne dekhe hain
'jigar' ham bambai ko kucha-e-qatil samajhte hain
