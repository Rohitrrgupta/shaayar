sab kahan kuchh lala-o-gul men numayan ho gaiin
khaak men kya suraten hongi ki pinhan ho gaiin

yaad thiin ham ko bhi ranga-rang bazm-araiyan
lekin ab naqsh-o-nigar-e-taq-e-nisyan ho gaiin

thiin banat-un-nash-e-gardun din ko parde men nihan
shab ko un ke ji men kya aai ki uryan ho gaiin

qaid men yaqub ne li go na yusuf ki khabar
lekin ankhen rauzan-e-divar-e-zindan ho gaiin

sab raqibon se hon na-khush par zanan-e-misr se
hai zulekha khush ki mahv-e-mah-e-kanan ho gaiin

ju-e-khun ankhon se bahne do ki hai sham-e-firaq
main ye samjhunga ki shamen do farozan ho gaiin

in pari-zadon se lenge khuld men ham intiqam
qudrat-e-haq se yahi huren agar vaan ho gaiin

niind us ki hai dimagh us ka hai raten us ki hain
teri zulfen jis ke baazu par pareshan ho gaiin

main chaman men kya gaya goya dabistan khul gaya
bulbulen sun kar mire naale ghazal-khvan ho gaiin

vo nigahen kyuun hui jaati hain ya-rab dil ke paar
jo miri kotahi-e-qismat se mizhgan ho gaiin

bas-ki roka main ne aur siine men ubhrin pai-ba-pai
meri aahen bakhiya-e-chak-e-gareban ho gaiin

vaan gaya bhi main to un ki galiyon ka kya javab
yaad thiin jitni duaen sarf-e-darban ho gaiin

jan-fiza hai baada jis ke haath men jaam aa gaya
sab lakiren haath ki goya rag-e-jan ho gaiin

ham muvahhid hain hamara kesh hai tark-e-rusum
millaten jab miT gaiin ajza-e-iman ho gaiin

ranj se khugar hua insan to miT jaata hai ranj
mushkilen mujh par paá¸Œin itni ki asan ho gaiin
