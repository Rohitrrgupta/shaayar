sahra pe bura vaqt mire yaar paḌa hai
divana kai roz se bimar paḌa hai

sab raunaq-e-sahra thi isi pagle ke dam se
ujḌa hua divane ka darbar paḌa hai

ankhon se Tapakti hai vahi vahshat-e-sahra
kandhe bhi batate hain baḌa baar paḌa hai

dil men jo lahu-jhil thi vo suukh chuki hai
ankhon ka do-aba hai so be-kar paḌa hai

tum kahte the din ho gae dekha nahin us ko
lo dekh lo ye aaj ka akhbar paḌa hai

oḌhe hue ummid ki ik maili si chadar
darvaza-e-bakhshish pe gunahgar paḌa hai

ai khak-e-vatan tujh se main sharminda bahut huun
mahngai ke mausam men ye tyauhar paḌa hai
