hai do-roza qayam-e-sara-e-fana na bahut ki khushi hai na kam ka gila
ye kahan ka fasana-e-sud-o-ziyan jo gaya vo gaya jo mila vo mila

na bahar jami na khizan hi rahi kisi ahl-e-nazar ne ye khuub kahi
ye karishma-e-shan-e-zahur hain sab kabhi khaak uḌi kabhi phuul khila

nahin rakhta main khvahish-e-‘aish-o-tarab yahi saqi-e-dahr se bas hai talab
mujhe ta’at-e-haq ka chakha de maza na kabab khila na sharab pila

hai fuzul ye qissa-e-zaid-o-bakar har ik apne 'amal ka chakhega samar
kaho zehn se fursat-e-‘umr hai kam jo dila to khuda hi ki yaad dila
