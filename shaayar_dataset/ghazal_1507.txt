rahta hai haDDiyon se miri jo huma laga
kuchh dard-e-ashiqi ka use bhi maza laga

ghafil na soz-e-ishq se rah phir kabab hai
gar laeha us aag ka Tak dil ko ja laga

dekha hamen jahan vo tahan aag ho gaya
bhaḌka rakha hai logon ne is ko laga laga

mohlat tanik bhi ho to sukhan kuchh asar kare
main uTh gaya ki ghair tire kanon aa laga

ab ab-e-chashm hi hai hamara muhit-e-khalq
dariya ko ham ne kab ka kinare rakha laga

har-chand us ki tegh-e-sitam thi buland lek
vo taur bad hamen to qayamat bhala laga

majlis men us ki baar na mujh ko mili kabhu
darvaze hi se garche bahut main raha laga

bosa labon ka mangte hi munh bigaḌ gaya
kya itni meri baat ka tum ko bura laga

aalam ki sair 'mir' ki sohbat men ho gai
talea se mere haath ye be-dast-o-pa laga
