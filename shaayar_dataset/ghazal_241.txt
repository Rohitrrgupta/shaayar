maze jahan ke apni nazar men khaak nahin
sivae khun-e-jigar so jigar men khaak nahin

magar ghubar hue par hava uá¸Œa le jaae
vagarna taab o tavan bal-o-par men khaak nahin

ye kis bahisht-shamail ki aamad aamad hai
ki ghair-e-jalva-e-gul rahguzar men khaak nahin

bhala use na sahi kuchh mujhi ko rahm aata
asar mire nafas-e-be-asar men khaak nahin

khayal-e-jalva-e-gul se kharab hain mai-kash
sharab-khane ke divar-o-dar men khaak nahin

hua huun ishq ki gharat-gari se sharminda
sivae hasrat-e-tamir ghar men khaak nahin

hamare sher hain ab sirf dil-lagi ke 'asad'
khula ki faeda arz-e-hunar men khaak nahin
