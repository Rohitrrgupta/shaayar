ab aksar chup chup se rahen hain yunhi kabhu lab kholen hain
pahle 'firaq' ko dekha hota ab to bahut kam bolen hain

din men ham ko dekhne vaalo apne apne hain auqat
jaao na tum in khushk ankhon par ham raton ko ro len hain

fitrat meri ishq-o-mohabbat qismat meri tanhai
kahne ki naubat hi na aai ham bhi kisu ke ho len hain

khunuk siyah mahke hue saae phail jaaen hain jal-thal par
kin jatanon se meri ghazlen raat ka juuḌa kholen hain

baagh men vo khvab-avar aalam mauj-e-saba ke isharon par
Daali Daali nauras patte sahj sahj jab Dolen hain

uf vo labon par mauj-e-tabassum jaise karvaTen len kaunde
haae vo alam-e-jumbish-e-mizhgan jab fitne par taulen hain

naqsh-o-nigar-e-ghazal men jo tum ye shadabi paao ho
ham ashkon men kaenat ke nok-e-qalam ko Dubo len hain

in raton ko harim-e-naz ka ik aalam hue hai nadim
khalvat men vo narm ungliyan band-e-qaba jab kholen hain

gham ka fasana sunne vaalo akhir-e-shab aram karo
kal ye kahani phir chheḌenge ham bhi zara ab so len hain

ham log ab to ajnabi se hain kuchh to batao hal-e-'firaq'
ab to tumhin ko pyaar karen hain ab to tumhin se bolen hain
