lazzat se nahin khali janon ka khapa jaana
kab khizr o masiha ne marne ka maza jaana

ham jah-o-hasham yaan ka kya kahiye ki kya jaana
khatim ko sulaiman ki angushtar-e-pa jaana

ye bhi hai ada koi khurshid namat pyare
munh subh dikha jaana phir shaam chhupa jaana

kab bandagi meri si banda karega koi
jaane hai khuda us ko main tujh ko khuda jaana

tha naaz bahut ham ko danist par apni bhi
akhir vo bura nikla ham jis ko bhala jaana

gardan-kashi kya hasil manind bagule ki
is dasht men sar gaaá¸Œe juun sail chala jaana

is girya-e-khunin ka ho zabt to behtar hai
achchha nahin chehre par lohu ka baha jaana

ye naqsh dilon par se jaane ka nahin us ko
ashiq ke huquq aa kar nahaq bhi miTa jaana

Dhab dekhne ka idhar aisa hi tumhara tha
jaate to ho par ham se Tuk aankh mila jaana

us shama ki majlis men jaana hamen phir vaan se
ik zakhm-e-zaban taaza har roz uTha jaana

ai shor-e-qayamat ham sote hi na rah javen
is raah se nikle to ham ko bhi jaga jaana

kya paani ke mol aa kar malik ne guhar becha
hai sakht giran sasta yusuf ka bika jaana

hai meri tiri nisbat ruuh aur jasad ki si
kab aap se main tujh ko ai jaan juda jaana

jaati hai guzar ji par us vaqt qayamat si
yaad aave hai jab tera yak-bargi aa jaana

barson se mire us ki rahti hai yahi sohbat
tegh us ko uThana to sar mujh ko jhuka jaana
