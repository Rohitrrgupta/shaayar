mizaj ham se ziyada juda na tha us ka
jab apne taur yahi the to kya gila us ka

vo apne zoam men tha be-khabar raha mujh se
use guman bhi nahin main nahin raha us ka

vo barq-rau tha magar vo gaya kahan jaane
ab intizar karenge shikasta-pa us ka

chalo ye sail-e-bala-khez hi bane apna
safina us ka khuda us ka nakhuda us ka

ye ahl-e-dard bhi kis ki duhai dete hain
vo chup bhi ho to zamana hai ham-nava us ka

hamin ne tark-e-taalluq men pahl ki ki 'faraz'
vo chahta tha magar hausla na tha us ka
