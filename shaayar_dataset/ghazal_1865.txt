din nahin raat nahin subh nahin shaam nahin
vaqt milne ka magar dakhil-e-ayyam nahin

misl anqa mujhe tum duur se sun lo varna
nang-e-hasti huun miri jaae ba-juz naam nahin

khatar rah-e-vafa balki bahut duur khincha
umr guzri ki baham nama-o-paigham nahin

raz-poshi-e-mohabbat ke taiin chahiye zabt
so to be-tabi-e-dil bin mujhe aram nahin

be-qarari jo koi dekhe hai so kahta hai
kuchh to hai 'mir' ki ik dam tujhe aram nahin
