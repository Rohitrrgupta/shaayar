hua jo paivand main zamin ka to dil hua shaad mujh hazin ka
bas ab irada nahin kahin ka ki rahne vaala huun main yahin ka

qarib hai yaaro roz-e-mahshar chhupega kushton ka khuun kyun-kar
jo chup rahegi zaban-e-khanjar lahu pukarega astin ka

hava-e-mai men huun mahv aisa chaman men ghir kar jo abr aaya
siyah-masti men main ye samjha jahaz hai ab-e-atashin ka

'amir' dekha jo us ka naqsha to naqsha yusuf ka dil se utra
ki naqsh-e-sani ke aage hota farogh kya naqsh-e-avvalin ka
