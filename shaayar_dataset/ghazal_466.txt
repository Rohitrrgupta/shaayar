khirad vaalo junun valon ke viranon men aa jaao
dilon ke baagh zakhmon ke gulistanon men aa jaao

ye daman o gareban ab salamat rah nahin sakte
abhi tak kuchh nahin bigḌa hai divanon men aa jaao

sitam ki tegh khud dast-e-sitam ko kaaT deti hai
sitam-rano tum ab apne aza-khanon men aa jaao

ye kab tak sard lashen be-hisi ke barf-khanon men
charagh-e-dard se raushan shabistanon men aa jaao

ye kab tak sim-o-zar ke jangalon men mashk-e-khun-khvari
ye insanon ki basti hai ab insanon men aa jaao

kabhi shabnam ka qatra ban ke chamko lala-o-gul par
kabhi dariyaon ki surat bayabanon men aa jaao

hava hai sakht ab ashkon ke parcham uḌ nahin sakte
lahu ke surkh parcham le ke maidanon men aa jaao

kahan ho ai gulistano garebanon men aa jaao
zamana kar raha hai ehtimam-e-jashn-e-bedari

gareban chaak kar ke shoala-damanon men aa jaao