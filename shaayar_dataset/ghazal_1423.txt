vaqif hain ham ki hazrat-e-gham aise shakhs hain
aur phir ham un ke yaar hain ham aise shakhs hain

divane tere dasht men rakkhenge jab qadam
majnun bhi lega un ke qadam aise shakhs hain

jin pe hon aise zulm o sitam ham nahin vo log
hon roz balki lutf o karam aise shakhs hain

yuun to bahut hain aur bhi khuban-e-dil-fareb
par jaise pur-fan aap hain kam aise shakhs hain

kya kya jafa-kashon pe hain un dilbaron ke zulm
aison ke sahte aise sitam aise shakhs hain

diin kya hai balki dijiye iman bhi unhen
zahid ye but khuda ki qasam aise shakhs hain

azurda huun adu ke jo kahne pe ai 'zafar'
ne aise shakhs vo hain na ham aise shakhs hain
