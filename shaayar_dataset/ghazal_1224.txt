ye chashm aina-dar-e-ru thi kasu ki
nazar us taraf bhi kabhu thi kasu ki

sahar pa-e-gul be-khudi ham ko aai
ki us sust paiman men bu thi kasu ki

ye sar-gashta jab tak raha is chaman men
ba-rang-e-saba justuju thi kasu ki

na Thahri Tuk ik jaan bar-lab rasida
hamen muddaa guftugu thi kasu ki

jalaya shab ik shoala-e-dil ne ham ko
ki us tund sarkash men khu thi kasu ki

na the tujh se nazuk mayana-e-gulshan
bahut to kamar jaise mu thi kasu ki

dam-e-marg dushvar di jaan in ne
magar 'mir' ko aarzu thi kasu ki
