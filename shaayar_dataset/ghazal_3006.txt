ajab halat hamari ho gai hai
ye duniya ab tumhari ho gai hai

sukhan mera udasi hai sar-e-sham
jo khamoshi pe taari ho gai hai

bahut hi khush hai dil apne kiye par
zamane-bhar men khvari ho gai hai

vo nazuk-lab hai ab jaane hi vaala
miri avaz bhari ho gai hai

dil ab duniya pe laanat kar ki is ki
bahut khidmat-guzari ho gai hai

yaqin maazur hai ab aur guman bhi
baá¸Œi be-roz-gari ho gai hai

vo ik bad-e-shumali-rang jo thi
shamim us ki savari ho gai hai

mire paas aa ke khanjar bhonk de tu
bahut neza-guzari ho gai hai
