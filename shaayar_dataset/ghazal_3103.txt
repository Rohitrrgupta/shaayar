jo banda-e-khuda tha khuda hone vaala hai
kya kuchh abhi to jalva-numa hone vaala hai

ye bhi durust hai ki payambar nahin huun main
hai ye bhi sach ki mera kaha hone vaala hai

kuchh ashk-e-khun bacha ke bhi rakhiye ki shahr men
jo ho chuka hai us se siva hone vaala hai

vo vaqt hai ki khalq pe har zulm-e-na-rava
allah ka naam le ke rava hone vaala hai

ik khauf hai ki hone hi vaala hai ja-guzin
ik khvab hai ki sab se juda hone vaala hai

rang-e-hava men hai ajab asrar sa koi
koi bhi janta nahin kya hone vaala hai

khush tha siyah-khana-e-dil men bahut lahu
is qaid se magar ye riha hone vaala hai

ye tiir akhiri hai bas us ki kaman men
aur vo bhi dekh lena khata hone vaala hai

ik lahar hai ki mujh men uchhalne ko hai 'zafar'
ik lafz hai ki mujh se ada hone vaala hai
