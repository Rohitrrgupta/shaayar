is taraf se guzre the qafile baharon ke
aaj tak sulagte hain zakhm rahguzaron ke

khalvaton ke shaidai khalvaton men khulte hain
ham se puchh kar dekho raaz parda-daron ke

gesuon ki chhanv men dil-navaz chehre hain
ya hasin dhundlakon men phuul hain baharon ke

pahle hans ke milte hain phir nazar churate hain
ashna-sifat hain log ajnabi dayaron ke

tum ne sirf chaha hai ham ne chhu ke dekhe hain
pairahan ghaTaon ke jism barq-paron ke

yuun bhi kaT gae kuchh din tere sogvaron ke