kya jaane kis ki pyaas bujhane kidhar gaiin
is sar pe jhuum ke jo ghaTaen guzar gaiin

divana puchhta hai ye lahron se baar baar
kuchh bastiyan yahan thiin batao kidhar gaiin

ab jis taraf se chahe guzar jaae karvan
viraniyan to sab mire dil men utar gaiin

paimana TuTne ka koi gham nahin mujhe
gham hai to ye ki chandni raten bikhar gaiin

paaya bhi un ko kho bhi diya chup bhi ho rahe
ik mukhtasar si raat men sadiyan guzar gaiin
