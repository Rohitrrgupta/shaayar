jahan na teri mahak ho udhar na jaun main
miri sarisht safar hai guzar na jaun main

mire badan men khule jangalon ki miTTi hai
mujhe sanbhal ke rakhna bikhar na jaun main

mire mizaj men be-ma'ni uljhanen hain bahut
mujhe udhar se bulana jidhar na jaun main

kahin pukar na le gahri vadiyon ka sukut
kisi maqam pe aa kar Thahar na jaun main

na jaane kaun se lamhe ki bad-du'a hai ye
qarib ghar ke rahun aur ghar na jaun main
