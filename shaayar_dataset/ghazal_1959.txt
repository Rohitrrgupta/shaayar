ye barson ka taalluq toḌ dena chahte hain ham
ab apne aap ko bhi chhoḌ dena chahte hain ham

kisi dahliz par ankhon ke ye raushan diye rakh kar
zamir-e-subh ko jhinjhoḌ dena chahte hain ham

jidhar ham ja rahe hain us taraf TuuTa hua pul hai
ye bagen is se pahle moḌ dena chahte hain ham

ye naubat kal jo aani hai to sharminda nahin honge
marasim ehtiyatan toḌ dena chahte hain ham

ajab divangi hai jis ke ham saae men baiThe hain
usi divar se sar phoḌ dena chahte hain ham

taalluq kirchiyon ki shakl men bikhra to hai phir bhi
shikasta ainon ko joḌ dena chahte hain ham
