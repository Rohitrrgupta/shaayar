vo jo tha vo kabhi mila hi nahin
so gareban kabhi sila hi nahin

us se har dam moamla hai magar
darmiyan koi silsila hi nahin

be-mile hi bichhaá¸Œ gae ham to
sau gile hain koi gila hi nahin

chashm-e-maigun se hai mughan ne kaha
mast kar de magar pila hi nahin

tu jo hai jaan tu jo hai janan
tu hamen aaj tak mila hi nahin

mast huun main mahak se us gul ki
jo kisi baagh men khila hi nahin

haae 'jaun' us ka vo piyala-e-naf
jaam aisa koi mila hi nahin

tu hai ik umr se fughan-pesha
abhi siina tira chhila hi nahin
