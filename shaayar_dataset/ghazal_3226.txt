uThi nigah to apne hi ru-ba-ru ham the
zamin aina-khana thi char-su ham the

dinon ke baa'd achanak tumhara dhyan aaya
khuda ka shukr ki us vaqt ba-vazu ham the

vo aina to nahin tha par aine sa tha
vo ham nahin the magar yaar hu-ba-hu ham the

zamin pe laá¸Œte hue asman ke narghe men
kabhi kabhi koi dushman kabhu kabhu ham the

hamara zikr bhi ab jurm ho gaya hai vahan
dinon ki baat hai mahfil ki aabru ham the

khayal tha ki ye pathrav rok den chal kar
jo hosh aaya to dekha lahu lahu ham the
