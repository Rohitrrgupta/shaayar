hamesha zulm ke manzar hamen dikhae gae
pahaḌ toḌe gae aur mahal banae gae

tulu-e-subh ki afvah itni aam hui
ki nisf shab ko gharon ke diye bujhae gae

ab ek baar to qudrat javab-dah Thahre
hazar baar ham insan azmae gae

falak ka tantana bhi TuuT kar zamin pe gira
sutun ek gharaunde ke jab girae gae

tiri khudai men shamil agar nasheb bhi hain
to phir kalim sar-e-tur kyuun bulae gae

ye asman the ki aine the khalaon men
mah-o-nujum men jhanka to ham hi paae gae

daraz-e-shab men koi apna ham-safar hi na tha
magar 'nadim' sadaen to ham lagae gae
