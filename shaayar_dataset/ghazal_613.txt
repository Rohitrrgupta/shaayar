ilzam tha diye pe na taqsir raat ki
ham ne to bas hava ke taalluq se baat ki

har subh jab ki subh-e-qayamat ki tarah aae
aise men kaun hoga jo soche sabat ki

taklif to hui magar ai nakhun-e-malal
khulne lagi girah bhi koi apni zaat ki

zanjir hai jazira hai ya shakh-e-be-samar
ab kaun si lakir salamat hai haat ki

marne agar na paai to zinda bhi kab rahi
tanha kaTi vo umr jo thi tere saath ki

phir bhi na mera qafila luTne se bach saka
main ne khabar to rakkhi thi ek ek ghaat ki
