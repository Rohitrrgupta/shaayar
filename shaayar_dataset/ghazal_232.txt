sabab vo puchh rahe hain udaas hone ka
mira mizaj nahin be-libas hone ka

naya bahana hai har pal udaas hone ka
ye faeda hai tire ghar ke paas hone ka

mahakti raat ke lamho nazar rakho mujh par
bahana DhunD raha huun udaas hone ka

main tere paas bata kis gharaz se aaya huun
subut de mujhe chehra-shanas hone ka

miri ghazal se bana zehn men koi tasvir
sabab na puchh mire devdas hone ka

kahan ho aao miri bhuli-bisri yaado aao
khush-amdid hai mausam udaas hone ka

kai dinon se tabiat miri udaas na thi
yahi javaz bahut hai udaas hone ka

main ahmiyat bhi samajhta huun qahqahon ki magar
maza kuchh apna alag hai udaas hone ka

mire labon se tabassum mazaq karne laga
main likh raha tha qasida udaas hone ka

pata nahin ye parinde kahan se aa pahunche
abhi zamana kahan tha udaas hone ka

main kah raha huun ki ai dil idhar-udhar na bhaTak
guzar na jaae zamana udaas hone ka
