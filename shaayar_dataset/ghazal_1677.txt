badban khulne se pahle ka ishara dekhna
main samundar dekhti huun tum kinara dekhna

yuun bichhaá¸Œna bhi bahut asan na tha us se magar
jaate jaate us ka vo muá¸Œ kar dobara dekhna

kis shabahat ko liye aaya hai darvaze pe chand
ai shab-e-hijran zara apna sitara dekhna

kya qayamat hai ki jin ke naam par paspa hue
un hi logon ko muqabil men saf-ara dekhna

jab banam-e-dil gavahi sar ki mangi jaegi
khuun men Duuba hua parcham hamara dekhna

jitne men bhi jahan ji ka ziyan pahle se hai
aisi baazi harne men kya khasara dekhna

aaine ki aankh hi kuchh kam na thi mere liye
jaane ab kya kya dikhaega tumhara dekhna

ek musht-e-khak aur vo bhi hava ki zad men hai
zindagi ki bebasi ka istiara dekhna
