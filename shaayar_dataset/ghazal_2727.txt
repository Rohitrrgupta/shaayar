kya ishq tha jo bais-e-rusvai ban gaya
yaaro tamam shahr tamashai ban gaya

bin mange mil gae miri ankhon ko ratjage
main jab se ek chand ka shaidai ban gaya

dekha jo us ka dast-e-hinai qarib se
ehsas gunjti hui shahnai ban gaya

barham hua tha meri kisi baat par koi
vo hadisa hi vajh-e-shanasai ban gaya

paaya na jab kisi men bhi avargi ka shauq
sahra simaT ke gosha-e-tanhai ban gaya

tha be-qarar vo mire aane se pesh-tar
dekha mujhe to paikar-e-danai ban gaya

karta raha jo roz mujhe us se bad-guman
vo shakhs bhi ab us ka tamannai ban gaya

vo teri bhi to pahli mohabbat na thi 'qatil'
phir kya hua agar koi harjai ban gaya
