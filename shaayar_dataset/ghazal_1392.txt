jab ki pahlu men hamare but-e-khud-kam na ho
girye se sham-o-sahar kyuun ki hamen kaam na ho

le gaya dil ka jo aram hamare ya rab
us dil-aram ko mutlaq kabhi aram na ho

jis ko samjhe lab-e-pan-khurda vo malida-misi
marduman dekhiyo phuli vo kahin shaam na ho

aaj tashrif gulistan men vo mai-kash laaya
kaf-e-nargis pe dhara kyunki bhala jaam na ho

kar mujhe qatl vahan ab ki na ho koi jahan
ta miri jaan tu kahin khalq men badnam na ho

dekh kar kholiyo tu kakul-e-pechan ki girah
ki mira tair-e-dil us ke tah-e-dam na ho

bin tire ai but-e-khud-kam ye dil ko hai khatar
tere ashiq ka tamam aah kahin kaam na ho

aaj har ek jo yaaro nazar aata hai niDhal
apni abru ki vo khinche hue samsam na ho

hai mire shokh ki balida vo kafir ankhen
jis ke ham chashm zara nargis-e-badam na ho

subh hoti hi nahin aur nahin kaTti raat
rukh pe khole vo kahin zulf-e-siyah-fam na ho

ai 'zafar' charkh pe khurshid jo yuun kanpe hai
jalva-gar aaj kahin yaar lab-e-bam na ho
