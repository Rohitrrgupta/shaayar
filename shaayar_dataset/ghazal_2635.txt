thakan ko oḌh ke bistar men ja ke leT gae
ham apni qabr-e-muqarrar men ja ke leT gae

tamam umr ham ik dusre se laḌte rahe
magar mare to barabar men ja ke leT gae

hamari tishna-nasibi ka haal mat puchho
vo pyaas thi ki samundar men ja ke leT gae

na jaane kaisi thakan thi kabhi nahin utri
chale jo ghar se to daftar men ja ke leT gae

ye bevaquf unhen maut se Darate hain
jo khud hi saya-e-khanjar men ja ke leT gae

tamam umr jo nikle na the haveli se
vo ek gumbad-e-be-dar men ja ke leT gae

sajae phirte the jhuTi ana jo chehron par
vo log qasr-e-sikandar men ja ke leT gae

saza hamari bhi kaaTi hai bal-bachchon ne
ki ham udaas hue ghar men ja ke leT gae
