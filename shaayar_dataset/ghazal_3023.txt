yuun to pahle bhi hue us se kai baar juda
lekin ab ke nazar aate hain kuchh asar juda

gar gham-e-sud-o-ziyan hai to Thahar ja ai jaan
ki isi moḌ pe yaron se hue yaar juda

do ghaḌi us se raho duur to yuun lagta hai
jis tarah saya-e-divar se divar juda

ye judai ki ghaḌi hai ki jhaḌi savan ki
main juda girya-kunan abr juda yaar juda

kaj-kulahon se kahe kaun ki ai be-khabron
tauq-e-gardan se nahin turra-e-dastar juda

ku-e-janan men bhi khasa tha tarah-dar 'faraz'
lekin us shakhs ki saj-dhaj thi sar-e-dar juda
