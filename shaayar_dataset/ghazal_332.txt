yuun tire husn ki tasvir ghazal men aae
jaise bilqis suleman ke mahal men aae

jabr se ek hua zaeqa-e-hijr-o-visal
ab kahan se vo maza sabr ke phal men aae

ye bhi araish-e-hasti ka taqaza tha ki ham
halqa-e-fikr se maidan-e-amal men aae

har qadam dast-o-gareban hai yahan khair se shar
ham bhi kis marka-e-jang-o-jadal men aae

zindagi jin ke tasavvur se jila paati thi
haae kya log the jo dam-e-ajal men aae
