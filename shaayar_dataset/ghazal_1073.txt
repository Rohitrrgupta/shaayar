har dhaḌkan haijani thi har khamoshi tufani thi
phir bhi mohabbat sirf musalsal milne ki asani thi

jis din us se baat hui thi us din bhi be-kaif tha main
jis din us ka khat aaya hai us din bhi virani thi

jab us ne mujh se ye kaha tha ishq rifaqat hi to nahin
tab main ne har shakhs ki surat mushkil se pahchani thi

jis din vo milne aai hai us din ki rudad ye hai
us ka blouse naranji tha us ki saari dhani thi

uljhan si hone lagti thi mujh ko aksar aur vo yuun
mera mizaj-e-ishq tha shahri us ki vafa dahqani thi

ab to us ke baare men tum jo chaho vo kah Daalo
vo angḌai mere kamre tak to baḌi ruhani thi

naam pe ham qurban the us ke lekin phir ye taur hua
us ko dekh ke ruk jaana bhi sab se baḌi qurbani thi

mujh se bichhaḌ kar bhi vo laḌki kitni khush khush rahti hai
us laḌki ne mujh se bichhaḌ kar mar jaane ki Thani thi

ishq ki halat kuchh bhi nahin thi baat baḌhane ka fan tha
lamhe la-fani Thahre the qatron ki tughyani thi

jis ko khud main ne bhi apni ruuh ka irfan samjha tha
vo to shayad mere pyase honTon ki shaitani thi

tha darbar-e-kalan bhi us ka naubat-khana us ka tha
thi mere dil ki jo raani amrohe ki raani thi
