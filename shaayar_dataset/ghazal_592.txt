kaaba o dair men jalva nahin yaksan un ka
jo ye kahte hain TaTole koi iman un ka

justuju ke liye niklega jo khvahan un ka
ghar bata dega koi mard-e-musalman un ka

tu ne didar ka jin jin se kiya hai vaada
haae re un ki khushi haae re arman un ka

apne miTne ka sabab main bhi bata duun ai shauq
kaash chhu jaae miri khaak se daman un ka

chhoḌ kar aae hain jo subh-e-vatan si shai ko
martaba kuchh to samajh sham-e-ghariban un ka

jin ki aghosh-e-tasavvur men hai vo huur jamal
kahin sach ho na yahi khvab-e-pareshan un ka

jo is uljhao ke khud hain mutamanni dil se
kya bigaḌegi tiri zulf-e-pareshan un ka

sar men sauda-e-khirad paanv men zanjir-e-shukuk
bhed paega na is shakl se insan un ka

ham dua den tujhe dil khol ke ai pahlu-e-tang
TuuT kar siine men rah jaae jo paikan un ka

chaak karne ka hai ilzam mire sar nahaq
haath un ke hain ham un ke hain gareban un ka

vo miTa kyuun nahin dete mujhe hairat to ye hai
un ke kahne men hai dil dil men hai arman un ka

un shahidan-e-mohabbat men to main saaf kahun
koi itna nahin pakḌe jo gareban un ka

vahi aise hain ki khamosh hain sab ki sun kar
sab ko daava hai ki huun banda-e-farman un ka

pahle ham niyat-e-khalis se vazu to kar len
Thahar ai khaak Thahar paak hai daman un ka

chahen dozakh men utaren ki jagah khuld men den
dakhl kya ghair ko ghar un ke hain mehman un ka
