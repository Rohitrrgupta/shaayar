shadid pyaas thi phir bhi chhua na paani ko
main dekhta raha dariya tiri ravani ko

siyah raat ne behal kar diya mujh ko
ki tuul de nahin paaya kisi kahani ko

bajae mere kisi aur ka taqarrur ho
qubul jo kare khvabon ki pasbani ko

amaan ki ja mujhe ai shahr tu ne di to hai
bhula na paunga sahra ki be-karani ko

jo chahta hai ki iqbal ho siva tera
to sab men baanT barabar se shadmani ko
