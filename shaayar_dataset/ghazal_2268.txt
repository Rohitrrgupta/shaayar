ham musafir yunhi masruf-e-safar jaenge
be-nishan ho gae jab shahr to ghar jaenge

kis qadar hoga yahan mehr-o-vafa ka matam
ham tiri yaad se jis roz utar jaenge

jauhari band kiye jaate hain bazar-e-sukhan
ham kise bechne almas-o-guhar jaenge

nemat-e-zist ka ye qarz chukega kaise
laakh ghabra ke ye kahte rahen mar jaenge

shayad apna bhi koi bait hudi-khvan ban kar
saath jaega mire yaar jidhar jaenge

'faiz' aate hain rah-e-ishq men jo sakht maqam
aane valon se kaho ham to guzar jaenge
