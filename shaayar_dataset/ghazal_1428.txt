har naala tire dard se ab aur hi kuchh hai
har naghma sar-e-bazm-e-tarab aur hi kuchh hai

arbab-e-vafa jaan bhi dene ko hain tayyar
hasti ka magar husn-e-talab aur hi kuchh hai

ye kaam na le nala-o-faryad-o-fughan se
aflak ulaT dene ka Dhab aur hi kuchh hai

ik silsila-e-raz hai jiina ki ho marna
jab aur hi kuchh tha magar ab aur hi kuchh hai

kuchh mehr-e-qayamat hai na kuchh nar-e-jahannam
hushyar ki vo qahr-o-ghazab aur hi kuchh hai

mazhab ki kharabi hai na akhlaq ki pasti
duniya ke masaib ka sabab aur hi kuchh hai

behuda-sari sajde men hai jaan khapana
ain-e-mohabbat men adab aur hi kuchh hai

kya husn ke andaz-e-taghaful ki shikayat
paiman-e-vafa ishq ka jab aur hi kuchh hai

duniya ko jaga de jo adam ko bhi sula de
sunte hain ki vo roz vo shab aur hi kuchh hai

ankhon ne 'firaq' aaj na puchho jo dikhaya
jo kuchh nazar aata hai vo sab aur hi kuchh hai
