gila nahin hai hamen apni jan-gudazi ka
jigar pe zakhm hai us ki zaban-darazi ka

samand-e-naz ne us ke jahan kiya pamal
vahi hai ab bhi use shauq tark taazi ka

sitam hain qahr hain launDe sharab-khane ke
utaar lete hain amama har namazi ka

ulaT-palaT miri ah-e-sahar ki kya hai kam
agar khayal tumhen hove neza-bazi ka

batao ham se koi aan tum se kya bigḌi
nahin hai tum ko saliqa zamana-sazi ka

khuda ko kaam to saunpe hain main ne sab lekin
rahe hai khauf mujhe vaan ki be-niyazi ka

chalo ho rah-e-muafiq kahe mukhalif ke
tariq chhoḌ diya tum ne dil-navazi ka

kaso ki baat ne aage mire na paaya rang
dilon men naqsh hai meri sukhan-tarazi ka

basan-e-khak ho pamal rah-e-khalq ai 'mir'
rakhe hai dil men agar qasd sarfarazi ka
