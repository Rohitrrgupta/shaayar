ye dil-jami jiye jab tak jiye jiina usi ka hai
piye jo sair ho ke raat din piina usi ka hai

nigah ki barchhiyan jo sah sake siina usi ka hai
hamara aap ka jiina nahin jiina usi ka hai

tasavvur us rukh-e-safi ka rakh madd-e-nazar nadan
lagae munh jo aine ko aina usi ka hai

ye bazm-e-mai hai yaan kotah-dasti men hai mahrumi
jo baḌh kar khud uTha le haath men miina usi ka hai

kadar ho ya ki saafi sab ko pi kar mast ho jaae
ye ham rindon ka piina kuchh nahin piina usi ka hai

tamasha dekhna ghairon ke ghar ko phunk kar kaisa
jo apni aag men jal jaae khud kiina usi ka hai

faza-e-dahr men ye sair-gah jis ne bana di hai
tamashai jahan men dida-e-bina usi ka hai

basar ho mai-kade men panj-shamba baiTh kar jis ka
jo mai-noshi men kar de subh adina usi ka hai

umiden jab baḌhen had se tilismi saanp hain naseh
jo toḌe ye tilism ai dost ganjina usi ka hai

mubarak hain ye sab raten jo piine men kaTen rindo
guzare yuun jo shab hafte ki adina usi ka hai

khuda-lagti kahe ai 'shad' jo is pair ke haq men
yaqin samjho dua-go bhi ye derina usi ka hai

kudurat se dil apna saaf rakkho 'shad' piiri hai
ki jis ko munh dikhana hai ye aina usi ka hai
