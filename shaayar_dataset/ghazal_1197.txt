duniya ke sitam yaad na apni hi vafa yaad
ab mujh ko nahin kuchh bhi mohabbat ke siva yaad

main shikva ba-lab tha mujhe ye bhi na raha yaad
shayad ki mire bhulne vaale ne kiya yaad

chheḌa tha jise pahle-pahal teri nazar ne
ab tak hai vo ik naghma-e-be-saz-o-sada yaad

jab koi hasin hota hai sargarm-e-navazish
us vaqt vo kuchh aur bhi aate hain siva yaad

kya janiye kya ho gaya arbab-e-junun ko
marne ki ada yaad na jiine ki ada yaad

muddat hui ik hadsa-e-ishq ko lekin
ab tak hai tire dil ke dhaḌakne ki sada yaad

haan haan tujhe kya kaam miri shiddat-e-gham se
haan haan nahin mujh ko tire daman ki hava yaad

main tark-e-rah-o-rasm-e-junun kar hi chuka tha
kyuun aa gai aise men tiri laghzish-e-pa yaad

kya lutf ki main apna pata aap bataun
kiije koi bhuli hui khaas apni ada yaad
