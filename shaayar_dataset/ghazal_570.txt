qarz-e-nigah-e-yar ada kar chuke hain ham
sab kuchh nisar-e-rah-e-vafa kar chuke hain ham

kuchh imtihan-e-dast-e-jafa kar chuke hain ham
kuchh un ki dastaras ka pata kar chuke hain ham

ab ehtiyat ki koi surat nahin rahi
qatil se rasm-o-rah siva kar chuke hain ham

dekhen hai kaun kaun zarurat nahin rahi
ku-e-sitam men sab ko khafa kar chuke hain ham

ab apna ikhtiyar hai chahe jahan chalen
rahbar se apni raah juda kar chuke hain ham

un ki nazar men kya karen phika hai ab bhi rang
jitna lahu tha sarf-e-qaba kar chuke hain ham

kuchh apne dil ki khu ka bhi shukrana chahiye
sau baar un ki khu ka gila kar chuke hain ham
