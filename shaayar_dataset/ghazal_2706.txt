hui takhir to kuchh bais-e-takhir bhi tha
aap aate the magar koi inan-gir bhi tha

tum se beja hai mujhe apni tabahi ka gila
us men kuchh shaiba-e-khubi-e-taqdir bhi tha

tu mujhe bhuul gaya ho to pata batla duun
kabhi fitrak men tere koi nakhchir bhi tha

qaid men hai tire vahshi ko vahi zulf ki yaad
haan kuchh ik ranj-e-giran-bari-e-zanjir bhi tha

bijli ik kaund gai ankhon ke aage to kya
baat karte ki main lab-tishna-e-taqrir bhi tha

yusuf us ko kahun aur kuchh na kahe khair hui
gar bigaḌ baiThe to main laiq-e-tazir bhi tha

dekh kar ghair ko ho kyuun na kaleja ThanDa
naala karta tha vale talib-e-tasir bhi tha

peshe men aib nahin rakhiye na farhad ko naam
ham hi ashufta-saron men vo javan-mir bhi tha

ham the marne ko khaḌe paas na aaya na sahi
akhir us shokh ke tarkash men koi tiir bhi tha

pakḌe jaate hain farishton ke likhe par na-haq
aadmi koi hamara dam-e-tahrir bhi tha

rekhte ke tumhin ustad nahin ho 'ghalib'
kahte hain agle zamane men koi 'mir' bhi tha
