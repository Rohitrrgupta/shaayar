saari daulat tire qadmon men paḌi lagti hai
tu jahan hota hai qismat bhi gaḌi lagti hai

aise roya tha bichhaḌte hue vo shakhs kabhi
jaise savan ke mahine men jhaḌi lagti hai

ham bhi apne ko badal Dalenge rafta rafta
abhi duniya hamen jannat se baḌi lagti hai

khushnuma lagte hain dil par tire zakhmon ke nishan
beach divar men jis tarah ghaḌi lagti hai

tu mire saath agar hai to andhera kaisa
raat khud chand sitaron se jaḌi lagti hai

main rahun ya na rahun naam rahega mera
zindagi umr men kuchh mujh se baḌi lagti hai
