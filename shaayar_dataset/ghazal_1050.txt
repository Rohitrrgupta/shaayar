khudi gum kar chuka huun ab khushi-o-gham se kya matlab
ta'alluq hosh se chhoḌa to ab 'alam se kya matlab

qana’at jis ko hai vo rizq-e-ma-yahtaj par khush hai
samajh jis ko hai us ko bahs-e-besh-o-kam se kya matlab

jise marna na ho vo hashr tak ki fikr men uljhe
badalti hai agar duniya to badle ham se kya matlab

miri fitrat men masti hai haqiqat-bin hai dil mera
mujhe saaqi ki kya hajat hai jam-o-jam se kya matlab

khud apni riish men uljhe hue hain hazrat-e-va'iz
bhala un ko buton ke gesu-e-pur-kham se kya matlab

nai ta’lim ko kya vasta hai adamiyyat se
janab-e-Darvin ko hazrat-e-adam se kya matlab

sada-e-sarmadi se mast rahta huun sada 'akbar'
mujhe naghmon ki kya parva mujhe sargam se kya matlab
