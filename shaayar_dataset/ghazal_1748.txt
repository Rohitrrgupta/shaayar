nigahon men khumar aata hua mahsus hota hai
tasavvur jaam chhalkata hua mahsus hota hai

khiram-e-naz aur un ka khiram-e-naz kya kahna
zamana Thokaren khata hua mahsus hota hai

tasavvur ek zehni justuju ka naam hai shayad
dil un ko DhunDh kar laata hua mahsus hota hai

kisi ki nuqrai pazeb ki jhankar ke sadqe
mujhe saara jahan gaata hua mahsus hota hai

'qatil' ab dil ki dhaá¸Œkan ban gai hai chaap qadmon ki
koi meri taraf aata hua mahsus hota hai
