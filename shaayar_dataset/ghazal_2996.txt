vo bevafa hai hamesha hi dil dukhata hai
magar hamen to vahi ek shakhs bhata hai

na khush-guman ho is par tu ai dil-e-sada
sabhi ko dekh ke vo shokh muskurata hai

jagah jo dil men nahin hai mire liye na sahi
magar ye kya ki bhari bazm se uThata hai

tire karam ki yahi yadgar baaqi hai
ye ek daagh jo is dil men jagmagata hai

ajiib chiiz hai ye vaqt jis ko kahte hain
ki aane paata nahin aur biit jaata hai
