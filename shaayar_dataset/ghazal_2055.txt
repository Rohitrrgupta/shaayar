kisi kali ne bhi dekha na aankh bhar ke mujhe
guzar gai jaras-e-gul udaas kar ke mujhe

main so raha tha kisi yaad ke shabistan men
jaga ke chhoḌ gae qafile sahar ke mujhe

main ro raha tha muqaddar ki sakht rahon men
uḌa ke le gae jaadu tiri nazar ke mujhe

main tere dard ki tughyaniyon men Duub gaya
pukarte rahe taare ubhar ubhar ke mujhe

tire firaq ki raten kabhi na bhulengi
maze mile unhin raton men umr bhar ke mujhe

zara si der Thaharne de ai gham-e-duniya
bula raha hai koi baam se utar ke mujhe

phir aaj aai thi ik mauja-e-hava-e-tarab
suna gai hai fasane idhar udhar ke mujhe
