phuul the badal bhi tha aur vo hasin surat bhi thi
dil men lekin aur hi ik shakl ki hasrat bhi thi

jo hava men ghar banae kaash koi dekhta
dasht men rahte the par taamir ki aadat bhi thi

kah gaya main samne us ke jo dil ka muddaa
kuchh to mausam bhi ajab tha kuchh miri himmat bhi thi

ajnabi shahron men rahte umr saari kaT gai
go zara se fasle par ghar ki har rahat bhi thi

kya qayamat hai 'munir' ab yaad bhi aate nahin
vo purane ashna jin se hamen ulfat bhi thi
