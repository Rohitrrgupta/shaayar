apne pahlu se vo ghairon ko uTha hi na sake
un ko ham qissa-e-gham apna suna hi na sake

zehn mera vo qayamat ki do-alam pe muhit
aap aise ki mire zehn men aa hi na sake

dekh lete jo unhen to mujhe rakhte maazur
shaikh-sahib magar us bazm men ja hi na sake

aql mahngi hai bahut ishq khilaf-e-tahzib
dil ko is ahd men ham kaam men la hi na sake

ham to khud chahte the chain se baiThen koi dam
aap ki yaad magar dil se bhula hi na sake

ishq kamil hai usi ka ki patangon ki tarah
taab nazzara-e-maasuq ki la hi na sake

dam-e-hasti ki bhi tarkib ajab rakkhi hai
jo phanse us men vo phir jaan bacha hi na sake

mazhar-e-jalva-e-janan hai har ik shai 'akbar'
be-adab aankh kisi samt uTha hi na sake

aisi mantiq se to divangi behtar 'akbar'
ki jo khaliq ki taraf dil ko jhuka hi na sake
