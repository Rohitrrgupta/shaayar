misal-e-sang khaá¸Œa hai usi hasin ki tarah
makan ki shakl bhi dekho dil-e-makin ki tarah

mulaemat hai andhere men us ki sanson se
damak rahi hain vo ankhen hare nagin ki tarah

navah-e-qarya hai sunsan sham-e-sarma men
kisi qadim zamane ki sar-zamin ki tarah

zamin duur se taara dikhai deti hai
ruka hai us pe qamar chashm-e-sair-bin ki tarah

fareb deti hai vusat nazar ki ufuqon par
hai koi chiiz vahan sehr-e-nilmin ki tarah

'munir' ahd hai ab akhir-e-masafat ka
ki chal rahi hai hava bad-e-vapsin ki tarah
