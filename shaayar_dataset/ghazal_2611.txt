kisi ko kya khabar ai subh vaqt-e-sham kya hoga
khuda jaane tire aghaz ka anjam kya hoga

giraftaran-e-gesu par nahin kuchh munhasir naseh
phansa hai jo taalluq men use aram kya hoga

abas hai zahidon ko mai-kashi men uzr-e-nadari
guru rakh len usi ko jama-e-ehram kya hoga

vahi rah rah ke ghabrana vahi na-kar-gar aahen
siva is baat ke tujh se dil-e-nakam kya hoga

use bhi jald uTha kar taq-e-nisyan ke havale kar
nahin pesh-e-nazar jab khatm to saaqi jaam kya hoga

yahi TuuTe subu miTTi ke kaafi hain qanaat kar
bilorin jam-e-mai ai rind dard-asham kya hoga

taqarrub jin ko hai un ko bhi yak-guna hai mayusi
ye halat hai to phir didar tera aam kya hoga

na puchho muftiyan-e-shara ka ahval jaane do
tanaffur kufr ko jis se ho vo islam kya hoga

sahar furqat ki hai aur ghash pe ghash aate hain ashiq ko
abhi se jab ye halat ho gai ta-sham kya hoga

zaifi men tu 'shad' allahu-akbar pi gaya khum tak
javani men kaho ye rind mai-asham kya hoga

zamana 'shad' begari men kyuun akhir phansata hai
apahij kar diya piiri ne mujh se kaam kya hoga
