na us ko bhuul paae hain na ham ne yaad rakkha hai
dil-e-barbad ko is tarha se abad rakkha hai

jhamele aur bhi suljhane vaale hain kai pahle
aur us ke vasl ki khvahish ko sab se baad rakkha hai

ruka rahta hai charon samt ashk o aah ka mausam
ravan har lahza karobar-e-abr-o-bad rakkha hai

phir is ki kamyabi ka koi imkan hi kya ho
agar us shokh par daava hi be-buniyad rakkha hai

khizan ke khushk patte jis men din-bhar khaḌkhaḌate hain
isi mausam ka naam ab ke bahar-ijad rakkha hai

ye kya kam hai ki ham hain to sahi fahrist men us ki
bhale na-shad rakkha hai ki ham ko shaad rakkha hai

jise lafz-e-mohabbat ke maani tak nahin aate
use apne liye ham ne yahan ustad rakkha hai

javab apne ko chahe jo bhi vo malbus pahnae
saval is dil ne us ke aage madar-zad rakkha hai

'zafar' itna hi kaafi hai jo vo raazi rahe ham par
kamar apni pe koi bojh ham ne laad rakkha hai
