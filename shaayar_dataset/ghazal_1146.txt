harf-e-taza nai khushbu men likha chahta hai
baab ik aur mohabbat ka khula chahta hai

ek lamhe ki tavajjoh nahin hasil us ki
aur ye dil ki use had se siva chahta hai

ik hijab-e-tah-e-iqrar hai maane varna
gul ko malum hai kya dast-e-saba chahta hai

ret hi ret hai is dil men musafir mere
aur ye sahra tira naqsh-e-kaf-e-pa chahta hai

yahi khamoshi kai rang men zahir hogi
aur kuchh roz ki vo shokh khula chahta hai

raat ko maan liya dil ne muqaddar lekin
raat ke haath pe ab koi diya chahta hai

tere paimane men gardish nahin baaqi saaqi
aur tiri bazm se ab koi uTha chahta hai
