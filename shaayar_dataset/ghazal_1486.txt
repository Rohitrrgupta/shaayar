ajab koi zor-e-bayan ho gaya huun
ruka huun to phir se ravan ho gaya huun

bahut gard uḌne lagi mere pichhe
akela hi main karvan ho gaya huun

sabhi mere hone pe khush ho rahe hain
mujhe bhi batao kahan ho gaya huun

kinare nikal aae hain mere andar
ba-zahir to main be-karan ho gaya huun

kisi kaam se shadman hote hote
kisi baat se bad-guman ho gaya huun

kisi ke liye vaqia huun yahan par
kisi ke liye dastan ho gaya huun

main bahar to mahfuz tha har tarah se
ghar aaya huun aur be-aman ho gaya huun

jo paḌne lagi thi bahut meri qimat
huun sharminda aur raegan ho gaya huun

'zafar' kaam luun ab isharon se kab tak
zaban toḌ kar be-zaban ho gaya huun
