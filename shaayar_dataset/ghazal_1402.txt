samne us ke kabhi us ki sataish nahin ki
dil ne chaha bhi agar honTon ne jumbish nahin ki

ahl-e-mahfil pe kab ahval khula hai apna
main bhi khamosh raha us ne bhi pursish nahin ki

jis qadar us se ta'alluq tha chala jaata hai
us ka kya ranj ho jis ki kabhi khvahish nahin ki

ye bhi kya kam hai ki donon ka bharam qaaem hai
us ne bakhshish nahin ki ham ne guzarish nahin ki

ik to ham ko adab adab ne pyasa rakkha
us pe mahfil men surahi ne bhi gardish nahin ki

ham ki dukh oḌh ke khalvat men paḌe rahte hain
ham ne bazar men zakhmon ki numaish nahin ki

ai mire abr-e-karam dekh ye virana-e-jan
kya kisi dasht pe tu ne kabhi barish nahin ki

kaT mare apne qabile ki hifazat ke liye
maqtal-e-shahr men Thahre rahe jumbish nahin ki

vo hamen bhuul gaya ho to ajab kya hai 'faraz'
ham ne bhi mel-mulaqat ki koshish nahin ki
