phir charagh-e-lala se raushan hue koh o daman
mujh ko phir naghmon pe uksane laga murgh-e-chaman

phuul hain sahra men ya pariyan qatar andar qatar
uude uude niile niile piile piile pairahan

barg-e-gul par rakh gai shabnam ka moti bad-e-subh
aur chamkati hai us moti ko suraj ki kiran

husn-e-be-parva ko apni be-naqabi ke liye
hon agar shahron se ban pyare to shahr achchhe ki ban

apne man men Duub kar pa ja suragh-e-zindagi
tu agar mera nahin banta na ban apna to ban

man ki duniya man ki duniya soz o masti jazb o shauq
tan ki duniya tan ki duniya suud o sauda makr o fan

man ki daulat haath aati hai to phir jaati nahin
tan ki daulat chhanv hai aata hai dhan jaata hai dhan

man ki duniya men na paaya main ne afrangi ka raaj
man ki duniya men na dekhe main ne shaikh o barhaman

paani paani kar gai mujko qalandar ki ye baat
tu jhuka jab ghair ke aage na man tera na tan
