sama sakta nahin pahna-e-fitrat men mira sauda
ghalat tha ai junun shayad tira andaza-e-sahra

khudi se is tilism-e-rang-o-bu ko toá¸Œ sakte hain
yahi tauhid thi jis ko na tu samjha na main samjha

nigah paida kar ai ghafil tajalli ain-e-fitrat hai
ki apni mauj se begana rah sakta nahin dariya

raqabat 'ilm o 'irfan men ghalat-bini hai mimbar ki
ki vo hallaj ki suuli ko samjha hai raqib apna

khuda ke paak bandon ko hukumat men ghulami men
zirah koi agar mahfuz rakhti hai to istighna

na kar taqlid ai jibril mere jazb-o-masti ki
tan-asan arshiyon ko zikr o tasbih o tavaf aula

bahut dekhe hain main ne mashriq o maghrib ke mai-khane
yahan saaqi nahin paida vahan be-zauq hai sahba

na iran men rahe baaqi na turan men rahe baaqi
vo bande faqr tha jin ka halak-e-qaisar-o-kisra

yahi shaikh-e-haram hai jo chura kar bech khata hai
galim-e-buzar o dalq-e-uves o chadar-e-zahra

huzur-e-haq men israfil ne meri shikayat ki
ye banda vaqt se pahle qayamat kar na de barpa

nida aai ki ashob-e-qayamat se ye kya kam hai
girafta chiniyan ehram o makki khufta dar batha

labalab shisha-e-tahzib-e-hazir hai mai-e-la se
magar saaqi ke hathon men nahin paimana-e-illa

daba rakkha hai is ko zakhma-var ki tez-dasti ne
bahut niche suron men hai abhi europe ka vavaila

isi dariya se uThti hai vo mauj-e-tund-jaulan bhi
nahangon ke nasheman jis se hote hain tah-o-bala

ghulami kya hai zauq-e-husn-o-zebai se mahrumi
jise zeba kahen azad bande hai vahi zeba
