ham aap hi ko apna maqsud jante hain
apne sivae kis ko maujud jante hain

ijz-o-niyaz apna apni taraf hai saara
is musht-e-khak ko ham masjud jante hain

surat-pazir ham bin hargiz nahin ve maane
ahl-e-nazar hamin ko maabud jante hain

ishq un ki aql ko hai jo ma-siva hamare
nachiz jante hain na-bud jante hain

apni hi sair karne ham jalva-gar hue the
is ramz ko va-lekin madud jante hain

yarab kase hai naaqa har ghuncha is chaman ka
rah-e-vafa ko ham to masdud jante hain

ye zulm-e-be-nihayat dushvar-tar ki khuban
bad-vaziyon ko apni mahmud jante hain

kya jaane daab sohbat az khvesh raftagan ka
majlis men shaikh-sahib kuchh kuud jante hain

mar kar bhi haath aave to 'mir' muft hai vo
ji ke ziyan ko bhi ham suud jante hain
