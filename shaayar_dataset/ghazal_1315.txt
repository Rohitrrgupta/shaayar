ye raat tumhari hai chamakte raho taaro
vo aaen na aaen magar ummid na haaro

shayad kisi manzil se koi qafila aae
ashufta-saro subh talak yunhi pukaro

din bhar to chale ab zara dam le ke chalenge
ai ham-safaro aaj yahin raat guzaro

ye alam-e-vahshat hai to kuchh ho hi rahega
manzil na sahi sar kisi divar se maaro

ojhal hue jaate hain nigahon se do aalam
tum aaj kahan ho gham-e-furqat ke saharo

khoya hai use jis ka badal koi nahin hai
ye baat magar kaun sune laakh pukaro
