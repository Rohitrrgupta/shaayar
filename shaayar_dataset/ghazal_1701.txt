kal shab-e-hijran thi lab par naala bimarana tha
shaam se ta subh dam-e-balin pe sar yakja na tha

shohra-e-alam use yumn-e-mohabbat ne kiya
varna majnun ek khaak uftada-e-virana tha

manzil us mah ki raha jo muddaton ai ham-nashin
ab vo dil goya ki ik muddat ka matam-khana tha

ik nigah-e-ashna ko bhi vafa karta nahin
va huiin mizhgan ki sabza sabza-e-begana tha

roz o shab guzre hai pech-o-tab men rahte tujhe
ai dil-e-sad-chak kis ki zulf ka tu shana tha

yaad ayyame ki apne roz o shab ki ja-e-bash
ya dar-e-baz-e-bayaban ya dar-e-mai-khana tha

jis ko dekha ham ne is vahshat-kade men dahr ke
ya siá¸Œi ya khabti ya majnun ya divana tha

baad khun-rezi ke muddat be-hina rangin raha
haath us ka jo mire lohu men gustakhana tha

ghair ke kahne se maara un ne ham ko be-gunah
ye na samjha vo ki vaaqe men bhi kuchh tha ya na tha

subh hote vo bina-gosh aaj yaad aaya mujhe
jo gira daman pe aansu gauhar-e-yak-dana tha

shab farogh-e-bazm ka baais hua tha husn-e-dost
shama ka jalva ghubar-e-dida-e-parvana tha

raat us ki chashm-e-maigun khvab men dekhi thi main
subh sote se uTha to samne paimana tha

rahm kuchh paida kiya shayad ki us be-rahm ne
gosh us ka shab idhar ta akhir-e-afsana tha

'mir' bhi kya mast tafeh tha sharab-e-ishq ka
lab pe ashiq ke hamesha nara-e-mastana tha
