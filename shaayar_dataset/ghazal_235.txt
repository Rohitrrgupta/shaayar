kya laḌke dilli ke hain ayyar aur naT-khaT
dil len hain yuun ki hargiz hoti nahin hai aahaT

ham ashiqon ko marte kya der kuchh lage hai
chaT jin ne dil pe khaai vo ho gaya hai chaT-paT

dil hai jidhar ko udhar kuchh aag si lagi thi
us pahlu ham jo leTe jal jal gai hai karvaT

kaliyon ko tu ne chaT chaT ai baghban jo toḌa
bulbul ke dil jigar ko zalim lagi hai kya chaT

ji hi haTe na mera to us ko kya karun main
har-chand baiThta huun majlis men us se haT haT

deti hai tuul bulbul kya nala-o-fughan ko
dil ke ulajhne se hain ye ashiqon ki phaT phaT

murde na the ham aise dariya pe jab tha takiya
us ghaaT gaah o begah rahne laga tha jamghaT

ruk ruk ke dil hamara be-tab kyuun na hove
kasrat se dard-o-gham ki rahta hai us pe jhurmuT

shab 'mir' se mile ham ik vahm rah gaya hai
us ke khayal-e-mu men ab to gaya bahut laT
