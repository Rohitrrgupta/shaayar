muntazir kab se tahayyur hai tiri taqrir ka
baat kar tujh par guman hone laga tasvir ka

raat kya soe ki baaqi umr ki niind uḌ gai
khvab kya dekha ki dhaḌka lag gaya tabir ka

kaise paaya tha tujhe phir kis tarah khoya tujhe
mujh sa munkir bhi to qaael ho gaya taqdir ka

jis tarah badal ka saaya pyaas bhaḌkata rahe
main ne ye aalam bhi dekha hai tiri tasvir ka

jaane kis aalam men tu bichhḌa ki hai tere baghair
aaj tak har naqsh fariyadi miri tahrir ka

ishq men sar phoḌna bhi kya ki ye be-mehr log
ju-e-khun ko naam de dete hain ju-e-shir ka

jis ko bhi chaha use shiddat se chaha hai 'faraz'
silsila TuuTa nahin hai dard ki zanjir ka
