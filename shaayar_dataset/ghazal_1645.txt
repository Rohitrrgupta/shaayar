kafir tujhe allah ne surat to pari di
par haif tire dil men mohabbat na zari di

di tu ne mujhe saltanat-e-bahr-o-bar ai ishq
honTon ko jo khushki miri ankhon ko tari di

khal-e-lab-e-shirin ka diya bosa kab us ne
ik chaaT lagane ko mire nishkari di

kafir tire sauda-e-sar-e-zulf ne mujh ko
kya kya na pareshani o ashufta-sari di

mehnat se hai azmat ki zamane men nagin ko
be-kavish-e-sina na kabhi namvari di

sayyad ne di rukhsat-e-parvaz par afsos
tu ne na ijazat mujhe be-bal-o-pari di

kahta tira kuchh sokhta-jan lek ajal ne
fursat na use misl-e-charagh-e-sahari di

qassam-e-azal ne na rakha ham ko bhi mahrum
garche na diya koi hunar be-hunari di

us chashm men hai surme ka dumbala pur-ashob
kyuun haath men badmast ke banduq bhari di

dil de ke kiya ham ne tiri zulf ka sauda
ik aap bala apne liye mol kharidi

saaqi ne diya kya mujhe ik saghar-e-sarshar
goya ki do aalam se 'zafar' be-khabari di
