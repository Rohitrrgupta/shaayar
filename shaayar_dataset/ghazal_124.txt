hujra-e-zat se bahar to nikal kar dekho
tum kisi dusre paikar men bhi Dhal kar dekho

kya ajab tum ko hi ye ham-safari raas aa jaae
do qadam hi sahi tum saath to chal kar dekho

haan ye dastar-e-fazilat bhi qaba-e-zar bhi
khud ko dekho to ye poshak badal kar dekho

mausam-e-hijr koi rut hai na kuchh ab-o-hava
ik taqaza hai ki phir ghar se nikal kar dekho

maat ho jaae magar hausla-e-dil ke liye
akhiri chaal jo baaqi hai vo chal kar dekho
