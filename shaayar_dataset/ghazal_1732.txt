gham us ko saari raat sunaya to kya hua
ya roz uTh ke sar ko phiraya to kya hua

un ne to mujh ko jhuTe bhi puchha na ek baar
main ne use hazar jataya to kya hua

khvahan nahin vo kyuun hi main apni taraf se yuun
dil de ke us ke haath bikaya to kya hua

ab sai kar siphar ki mere muue gae
us ka mizaj mehr pe aaya to kya hua

mat ranja kar kisi ko ki apne to e'tiqad
dil Dhaae kar jo kaaba banaya to kya hua

main said-e-na-tavan bhi tujhe kya karunga yaad
zalim ik aur tiir lagaya to kya hua

kya kya duaen mangi hain khalvat men shaikh yuun
zahir jahan se haath uThaya to kya hua

vo fikr kar ki chak-e-jigar paave iltiyam
naseh jo tu ne jaama sulaya to kya hua

jiite to 'mir' un ne mujhe daagh hi rakkha
phir gor par charagh jalaya to kya hua
