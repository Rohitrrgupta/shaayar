kaha tha kis ne ki ahd-e-vafa karo us se
jo yuun kiya hai to phir kyuun gila karo us se

nasib phir koi taqrib-e-qurb ho ki na ho
jo dil men hon vahi baten kaha karo us se

ye ahl-e-bazm tunuk-hausla sahi phir bhi
zara fasana-e-dil ibtida karo us se

ye kya ki tum hi gham-e-hijr ke fasane kaho
kabhi to us ke bahane suna karo us se

'faraz' tark-e-taalluq to khair kya hoga
yahi bahut hai ki kam kam mila karo us se
