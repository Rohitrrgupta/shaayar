kahte to ho tum sab ki but-e-ghaliya-mu aae
yak martaba ghabra ke kaho koi ki vo aae

huun kashmakash-e-naza men haan jazb-e-mohabbat
kuchh kah na sakun par vo mire puchhne ko aae

hai saiqa o shoala o simab ka aalam
aana hi samajh men miri aata nahin go aae

zahir hai ki ghabra ke na bhagenge nakirain
haan munh se magar bada-e-doshina ki bu aae

jallad se Darte hain na vaaiz se jhagaá¸Œte
ham samjhe hue hain use jis bhes men jo aae

haan ahl-e-talab kaun sune tana-e-na-yaft
dekha ki vo milta nahin apne hi ko kho aae

apna nahin ye sheva ki aram se baiThen
us dar pe nahin baar to kaabe hi ko ho aae

ki ham-nafason ne asar-e-girya men taqrir
achchhe rahe aap is se magar mujh ko Dubo aae

us anjuman-e-naz ki kya baat hai 'ghalib'
ham bhi gae vaan aur tiri taqdir ko ro aae
