koi kinaya kahin aur baat karte hue
koi ishara zara duur se guzarte hue

mire lahu ki lapak men rahe vo haath vo paanv
kuchh aaine se kahin Dubte ubharte hue

sharar-e-bosa hi us sang-e-lab se ho paida
ki mere sar men kai lafz hain ThiThurte hue

na sakht-gir tha vo aur na main hi be-himmat
par us ko haath lagaya hai aaj Darte hue

jalaenge nam-e-sahil pe kashtiyan apni
is ab-zar-e-tamasha men paanv dharte hue

guzar hi jaegi sar se kahin to mauj-e-havas
kabhi to sharm use aaegi mukarte hue

havas men hain kahin khauf ke nasheb o faraz
jo khud se bhagta huun raah men Thaharte hue

ye kaam aur to ab kaun hi karega yahan
sameTta bhi rahun jism ko bikharte hue

mujhe to ranj tha sab se kahin ziyada 'zafar'
jo dekh leta miri samt bhi vo marte hue
