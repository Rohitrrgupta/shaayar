aai hai ab yaad kya raat ik biite saal ki
yahi hava thi baagh men yahi sada ghaḌiyal ki

mahak ajab si ho gai paḌe paḌe sanduq men
rangat phiki paḌ gai resham ke rumal ki

shahr men Dar tha maut ka chand ki chauthi raat ko
inTon ki is khoh men dahshat thi bhaunchal ki

shaam jhuki thi bahr par pagal ho kar rang se
ya tasvir thi khvab men mere kisi khayal ki

umr ke saath ajiib sa ban jaata hai aadmi
halat dekh ke dukh hua aaj us pari-jamal ki

dekh ke mujh ko ghaur se phir vo chup se ho gae
dil men khalish hai aaj tak is an-kahe saval ki
