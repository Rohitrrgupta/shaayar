yuun bhi nahin ki sham-o-sahar intizar tha
kahte nahin the munh se magar intizar tha

muddat ke baad phuul ki surat khila tha dil
shabnam ki tarah taza-o-tar intizar tha

balon men dhuul paanv men chhale na the magar
phir bhi kuchh ek ranj-e-safar intizar tha

koi khabar thi us ki parindon ke shor men
rang-e-hava men shakh-o-shajar intizar tha

yuun thi javaharat lab-o-chashm ki jhalak
jaise ye koi laal-o-gohar intizar tha

dalan-o-dar men ek tavaqqoa thi mauj mauj
divar-o-bam the ki bhanvar intizar tha

aise men e'tibar kisi par na tha mujhe
main bhi tha saath saath jidhar intizar tha

ankhen thiin khushk khushk to dil bhi tha band band
khul hi nahin raha tha kidhar intizar tha

mayus hone vaale na the ham bhi ai 'zafar'
aaya nahin to bar-e-digar intizar tha
