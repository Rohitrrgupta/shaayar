kasrat-e-dagh se dil rashk-e-gulistan na hua
mera dil khvah jo kuchh tha vo kabhu yaan na hua

ji to aise kai sadqe kiye tujh par lekin
haif ye hai ki tanik tu bhi pasheman na hua

aah men kab ki ki sarmaya-e-dozakh na hui
kaun sa ashk mira mamba-e-tufan na hua

go tavajjoh se zamane ki jahan men mujh ko
jah-o-sarvat ka mayassar sar-o-saman na hua

shukr-sad-shukr ki main zillat-o-khvari ke sabab
kisi unvan men ham-chashm-e-azizan na hua

barq mat khoshe ki aur apni bayan kar sohbat
shukr kar ye ki mira vaan dil-e-sozan na hua

dil-e-be-rahm gaya shaikh liye zer-e-zamin
mar gaya par ye kuhan gabr-musalman na hua

kaun si raat zamane men gai jis men 'mir'
sina-e-chak se main dast-o-gareban na hua
