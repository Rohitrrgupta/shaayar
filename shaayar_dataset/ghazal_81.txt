puchha na jaega jo vatan se nikal gaya
be-kar hai jo daant dahan se nikal gaya

Thahren kabhi kajon men na dam bhar bhi rast-rau
aaya kaman men tiir to san se nikal gaya

khilat pahan ke aane ki thi ghar men aarzu
ye hausla bhi gor-o-kafan se nikal gaya

pahlu men mere dil ko na ai dard kar talash
muddat hui gharib vatan se nikal gaya

murghan-e-bagh tum ko mubarak ho sair-e-gul
kanTa tha ek main so chaman se nikal gaya

kya rang teri zulf ki bu ne uḌa diya
kafur ho ke mushk khutan se nikal gaya

pyasa huun is qadar ki mira dil jo gir paḌa
paani ubal ke chah-e-zaqan se nikal gaya

saara jahan naam ke pichhe tabah hai
insan kiya aqiq-e-yaman se nikal gaya

kanTon ne bhi na daman-e-gulchin pakaḌ liya
bulbul ko zabh kar ke chaman se nikal gaya

kya shauq tha jo yaad sag-e-yar ne kiya
har ustukhan taḌap ke badan se nikal gaya

ai sabza rang-e-khat bhi bana ab to bosa de
begana tha jo sabza chaman se nikal gaya

manzur ishq ko jo hua auj-e-husn par
qumri ka naala sarv-e-chaman se nikal gaya

madd-e-nazar rahi hamen aisi raza-e-dost
kaaTi zaban jo shikva dahan se nikal gaya

taus ne dikhae jo apne badan ke daagh
rota hua sahab chaman se nikal gaya

sahra men jab hui mujhe khush-chashmon ki talash
koson main ahuvan-e-khutan se nikal gaya
