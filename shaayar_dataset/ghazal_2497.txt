ghuum raha tha ek shakhs raat ke kharzar men
us ka lahu bhi mar gaya subh ke intizar men

ruuh ki khushk pattiyan shakh se TuTti rahin
aur ghaTa baras gai jism ke regzar men

rang men rang ghul gae aks ke shishe dhul gae
qaus-e-quzah pighal gai bhigi hui lagar men

ThanDi saḌak thi be-khabar garm dinon ke qahr se
dhuup ko jhelte rahe peḌ khaḌe qatar men

bahti hava ki mauj men tair rahe the sabz ghar
shahr ajiib sa laga raat chaḌhe khumar men

niind bhi jagti rahi puure hue na khvab bhi
subh hui zamin par raat Dhali mazar men

deta javab kya koi mere siva na tha koi
Duub ke rah gai sada tang siyah ghaar men
