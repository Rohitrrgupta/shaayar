tire khayal se lo de uThi hai tanhai
shab-e-firaq hai ya teri jalva-arai

tu kis khayal men hai manzilon ke shaidai
unhen bhi dekh jinhen raste men niind aai

bhaTak rahe hain andheron men tere saudai
Thahar gae hain sar-e-rah khaak uḌane ko

musafiron ko na chheḌ ai hava-e-sahrai
rah-e-hayat men kuchh marhale to dekh liye

ye aur baat tiri aarzu na raas aai
ye saniha bhi mohabbat men bar-ha guzra

ki us ne haal bhi puchha to aankh bhar aai
dil-e-fasurda men phir dhaḌkanon ka shor uTha

ye baiThe baiThe mujhe kin dinon ki yaad aai
main sote sote kai baar chaunk chaunk paḌa

tamam raat tire pahluon se aanch aai
jahan bhi tha koi fitna taḌap ke jaag uTha

tamam hosh thi masti men teri angḌai
khuli jo aankh to kuchh aur hi saman dekha

vo log the na vo jalse na shahr-e-ranai
vo tab-e-dard vo sauda-e-intizar kahan

unhi ke saath gai taqat-e-shakebai
phir us ki yaad men dil be-qarar hai 'nasir'

bichhaḌ ke jis se hui shahr shahr rusvai