kabhi sitare kabhi kahkashan bulata hai
hamen vo bazm men apni kahan bulata hai

na jaane kaun si uftad aa paḌi hai ki jo
ham ahl-e-ishq ko kar-e-jahan bulata hai

ye kaisa dam-e-rihai bichha diya us ne
zamin pakaḌti hai aur asman bulata hai

gali gali men aqidon bhari dukanen hain
qadam qadam pe naya astan bulata hai

bhaTak gae hain magar gum nahin hue hain kahin
abhi hamen jaras-e-karvan bulata hai

ye aag lagne se pahle ki baz-gasht hai jo
bujhane valon ko ab tak dhuan bulata hai

ummid TuTne lagti hai jab bhi koi 'salim'
to ik yaqin pas-e-vahm-o-guman bulata hai
