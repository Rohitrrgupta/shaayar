apni rusvai tire naam ka charcha dekhun
ik zara sher kahun aur main kya kya dekhun

niind aa jaae to kya mahfilen barpa dekhun
aankh khul jaae to tanhai ka sahra dekhun

shaam bhi ho gai dhundla gaiin ankhen bhi miri
bhulne vaale main kab tak tira rasta dekhun

ek ik kar ke mujhe chhoḌ gaiin sab sakhiyan
aaj main khud ko tiri yaad men tanha dekhun

kaash sandal se miri maang ujale aa kar
itne ghairon men vahi haath jo apna dekhun

tu mira kuchh nahin lagta hai magar jan-e-hayat
jaane kyuun tere liye dil ko dhḌakna dekhun

band kar ke miri ankhen vo shararat se hanse
bujhe jaane ka main har roz tamasha dekhun

sab ziden us ki main puuri karun har baat sunun
ek bachche ki tarah se use hansta dekhun

mujh pe chha jaae vo barsat ki khushbu ki tarah
ang ang apna isi rut men mahakta dekhun

phuul ki tarah mire jism ka har lab khul jaae
pankhuḌi pankhuḌi un honTon ka saaya dekhun

main ne jis lamhe ko puuja hai use bas ik baar
khvab ban kar tiri ankhon men utarta dekhun

tu miri tarah se yakta hai magar mere habib
ji men aata hai koi aur bhi tujh sa dekhun

TuuT jaaen ki pighal jaaen mire kachche ghaḌe
tujh ko main dekhun ki ye aag ka dariya dekhun
