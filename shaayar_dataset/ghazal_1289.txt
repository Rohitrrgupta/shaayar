paan ki surkhi nahin lab par but-e-khun-khvar ke
lag gaya hai khun-e-ashiq munh ko is talvar ke

khal-e-ariz dekh lo halqe men zulf-e-yar ke
mar-e-mohra gar na dekha ho dahan men maar ke

anjum-e-taban falak par janti hai jis ko khalq
kuchh sharare hain vo meri ah-e-atish-bar ke

tuba-e-jannat se us ko kaam kya hai hur-vash
jo ki hain asuda saae men tiri divar ke

puchhte ho haal kya mera qimar-e-ishq men
jhaaá¸Œ baiTha haath main naqd-e-dil-o-din haar ke

ye hui tasir ishq-e-koh-kan se sang-e-ab
ashk jaari ab talak chashmon se hain kohsar ke

hai vo be-vahdat ki jo samjhe hai kufr o diin men farq
rakhti hai tasbih rishta taar se zunnar ke

vada-e-didar jo Thahra qayamat par to yaan
roz hoti hai qayamat shauq men didar ke

hoshiyari hai yahi kiije 'zafar' is se hazar
dekhiye jis ko nashe men bada-e-pindar ke
