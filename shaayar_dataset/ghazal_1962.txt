ye 'mir'-e-sitam-kushta kisu vaqt javan tha
andaz-e-sukhan ka sabab shor o fughan tha

jaadu ki puḌi parcha-e-abyat tha us ka
munh takiye ghazal paḌhte ajab sehr-bayan tha

jis raah se vo dil-zada dilli men nikalta
saath us ke qayamat ka sa hangama ravan tha

afsurda na tha aisa ki juun ab-zada khaak
andhi thi bala tha koi ashob-e-jahan tha

kis martaba thi hasrat-e-didar mire saath
jo phuul miri khaak se nikla nigran tha

majnun ko abas dava-e-vahsaht hai mujhi se
jis din ki junun mujh ko hua tha vo kahan tha

ghafil the ham ahval-e-dil-e-khasta se apne
vo ganj usi kunj-e-kharabi men nihan tha

kis zor se farhad ne khara-shikani ki
har-chand ki vo bekas o be-tab-o-tavan tha

go 'mir' jahan men kinhon ne tujh ko na jaana
maujud na tha tu to kahan nam-o-nishan tha
