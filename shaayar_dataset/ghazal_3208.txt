hoti hai tere naam se vahshat kabhi kabhi
barham hui hai yuun bhi tabiat kabhi kabhi

ai dil kise nasib ye taufiq-e-iztirab
milti hai zindagi men ye rahat kabhi kabhi

tere karam se ai alam-e-husn-afrin
dil ban gaya hai dost ki khalvat kabhi kabhi

josh-e-junun men dard ki tughyaniyon ke saath
ashkon men Dhal gai tiri surat kabhi kabhi

tere qarib rah ke bhi dil mutmain na tha
guzri hai mujh pe ye bhi qayamat kabhi kabhi

kuchh apna hosh tha na tumhara khayal tha
yuun bhi guzar gai shab-e-furqat kabhi kabhi

ai dost ham ne tark-e-mohabbat ke bavajud
mahsus ki hai teri zarurat kabhi kabhi
