gulab haath men ho aankh men sitara ho
koi vajud mohabbat ka istiara ho

main gahre paani ki is rau ke saath bahti rahun
jazira ho ki muqabil koi kinara ho

kabhi-kabhar use dekh len kahin mil len
ye kab kaha tha ki vo khush-badan hamara ho

qusur ho to hamare hisab men likh jaae
mohabbaton men jo ehsan ho tumhara ho

ye itni raat gae kaun dastaken dega
kahin hava ka hi us ne na ruup dhara ho

ufuq to kya hai dar-e-kahkashan bhi chhu aaen
musafiron ko agar chand ka ishara ho

main apne hisse ke sukh jis ke naam kar Dalun
koi to ho jo mujhe is tarah ka pyara ho

agar vajud men ahang hai to vasl bhi hai
vo chahe nazm ka Tuká¸Œa ki nasr-para ho
