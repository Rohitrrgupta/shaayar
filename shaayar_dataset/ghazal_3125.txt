kaabe men jan-ba-lab the ham duri-e-butan se
aae hain phir ke yaaro ab ke khuda ke haan se

tasvir ke se taair khamosh rahte hain ham
ji kuchh uchaT gaya hai ab naala o fughan se

jab kaundti hai bijli tab janib-e-gulistan
rakhti hai chheḌ mere khashak-e-ashiyan se

kya khubi us ke munh ki ai ghuncha naql kariye
tu to na bol zalim bu aati hai vahan se

ankhon hi men rahe ho dil se nahin gae ho
hairan huun ye shokhi aai tumhen kahan se

sabzan-e-bagh saare dekhe hue hain apne
dilchasp kaahe ko hain us bevafa javan se

ki shust-o-shobadan ki jis din bahut si un ne
dhoe the haath main ne us din hi apni jaan se

khamoshi hi men ham ne dekhi hai maslahat ab
har yak se haal dil ka muddat kaha zaban se

itni bhi bad-mizaji har lahza 'mir' tum ko
uljhav hai zamin se jhagḌa hai asman se
