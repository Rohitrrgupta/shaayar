kitna dushvar tha duniya ye hunar aana bhi
tujh se hi fasla rakhna tujhe apnana bhi

kaisi adab-e-numaish ne lagain sharten
phuul hona hi nahin phuul nazar aana bhi

dil ki bigḌi hui aadat se ye ummid na thi
bhuul jaega ye ik din tira yaad aana bhi

jaane kab shahr ke rishton ka badal jaae mizaj
itna asan to nahin lauT ke ghar aana bhi

aise rishte ka bharam rakhna koi khel nahin
tera hona bhi nahin aur tira kahlana bhi

khud ko pahchan ke dekhe to zara ye dariya
bhuul jaega samundar ki taraf jaana bhi

janne valon ki is bhiiḌ se kya hoga 'vasim'
is men ye dekhiye koi mujhe pahchana bhi
