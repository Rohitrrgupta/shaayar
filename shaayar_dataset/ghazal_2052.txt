phir kisi khvab ke parde se pukara jaun
phir kisi yaad ki talvar se maara jaun

phir koi vusat-e-afaq pe saaya Daale
phir kisi aankh ke nuqte men utara jaun

din ke hangamon men daman kahin maila ho jaae
raat ki nuqrai atish men nikhara jaun

khushk khoe hue gumnam jazire ki tarah
dard ke kaale samundar se ubhara jaun

apni khoi hui jannat ka talabgar banun
dast-e-yazdan se gunahgar sanvara jaun
