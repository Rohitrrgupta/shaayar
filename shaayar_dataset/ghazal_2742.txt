dukh navishta hai to andhi ko likha ahista
ai khuda ab ke chale zard hava ahista ahista

khvab jal jaaen miri chashm-e-tamanna bujh jaae
bas hatheli se uḌe rang-e-hina ahista

zakhm hi kholne aai hai to ujlat kaisi
chhu mire jism ko ai bad-e-saba ahista

TuTne aur bikharne ka koi mausam ho
phuul ki ek dua mauj-e-hava ahista

janti huun ki bichhaḌna tiri majburi hai
par miri jaan mile mujh ko saza ahista

miri chahat men bhi ab soch ka rang aane laga
aur tira pyaar bhi shiddat men hua ahista

niind par jaal se paḌne lage avazon ke
aur phir hone lagi teri sada ahista

raat jab phuul ke rukhsar pe dhire se jhuki
chand ne jhuk ke kaha aur zara ahista
