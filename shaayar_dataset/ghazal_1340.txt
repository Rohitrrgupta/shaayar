ye main bhi kya huun use bhuul kar usi ka raha
ki jis ke saath na tha ham-safar usi ka raha

vo but ki dushman-e-din tha ba-qaul naseh ke
saval-e-sajda jab aaya to dar usi ka raha

hazar charagaron ne hazar baten kiin
kaha jo dil ne sukhan mo'tabar usi ka raha

bahut si khvahishen sau barishon men bhigi hain
main kis tarah se kahun umr bhar usi ka raha

ki apne harf ki tauqir janta tha 'faraz'
isi liye kaf-e-qatil pe sar usi ka raha
