rakhte hain khizr se na gharaz rahnuma se ham
chalte hain bach ke duur har ik naqsh-e-pa se ham

manus ho chale hain jo dil ki sada se ham
shayad ki ji uThe tiri avaz-e-pa se ham

ya rab nigah-e-shauq ko de aur vusaten
ghabra uThe jamal-e-jahat-ashna se ham

makhsus kis ke vaste hai rahmat-e-tamam
puchhenge ek din ye kisi parsa se ham

o mast-e-naz husn tujhe kuchh khabar bhi hai
tujh par nisar hote hain kis kis ada se ham

ye kaun chha gaya hai dil o diida par ki aaj
apni nazar men aap hain na-ashna se ham
