dil-e-mayus men vo shorishen barpa nahin hotin
umiden is qadar TuTin ki ab paida nahin hotin

miri betabiyan bhi juzv hain ik meri hasti ki
ye zahir hai ki maujen kharij az dariya nahin hotin

vahi pariyan hain ab bhi raaja indar ke akhaá¸Œe men
magar shahzada-e-gulfam par shaida nahin hotin

yahan ki auraton ko ilm ki parva nahin be-shak
magar ye shauharon se apne be-parva nahin hotin

taalluq dil ka kya baaqi main rakkhun bazm-e-duniya se
vo dilkash suraten ab anjuman-ara nahin hotin

hua huun is qadar afsurda rang-e-bagh-e-hasti se
havaen fasl-e-gul ki bhi nashat-afza nahin hotin

qaza ke samne be-kar hote hain havas 'akbar'
khuli hoti hain go ankhen magar biina nahin hotin
