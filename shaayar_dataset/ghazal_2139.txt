husn ke inkar se bhi kuchh to parda rah gaya
main bhi kaafi mutmain huun vo bhi achchha rah gaya

dil men us ke mom-batti si jalai bhi magar
raushni ke bavajud itna andhera rah gaya

khubsurat hai to itna hi kamina bhi hai vo
ek bhi dil ne na maani main to kahta rah gaya

dekhne aata bhi hai chhoḌe hue is shahr ko
yaani is ke baad kya ujḌa hai kitna rah gaya

moḌ kar dariya ko dushman le gae apni taraf
aur idhar ru-e-zamin par dagh-e-dariya rah gaya

aur ghar dekho koi us ke to chehre par 'zafar'
rang-e-dil baaqi nahin ab rang-e-duniya rah gaya
