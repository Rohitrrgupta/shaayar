jab se bandha hai tasavvur us rukh-e-pur-nur ka
saare ghar men nuur phaila hai charagh-e-tur ka

bakht-e-vazhun se jale kyuun dil na mujh mahrur ka
marham-e-kafur se munh aa gaya nasur ka

is qadar mushtaq huun zahid khuda ke nuur ka
but bhi banvaya kabhi main ne to sang-e-tur ka

tujh ko laae ghar men jannat ko jalaya rashk se
ham-baghal tujh se hue pahlu dabaya huur ka

gor-e-kafir kis liye hai tira-o-tar is qadar
paḌ gaya saaya magar meri shab-e-dijur ka

husn-e-yusuf aur tere husn men itna hai farq
choT ye nazdik ki hai vaar tha vo daur ka

qasr-e-tan bigḌa kisi ka gorkan ki ban paḌi
ghar kisi ka gir paḌa ghar bin gaya mazdur ka

chehra-e-janan se sharma kar chhupaya khuld men
khama-e-taqdir ne khincha jo naqsha huur ka

hajat-e-mushshata kya rukhsar-e-raushan ke liye
dekh lo gul kaTta hai kaun sham-e-tur ka

zulf-o-ru-e-yar se nairang-e-qudrat hai ayaan
mahr ke panje men hai daman shab-e-dijur ka

khaksari kar jo ho manzur ankhon men jagah
khaak ho kar surma bin jaata hai patthar taur ka

ghafilon ke kaan kab khulte hain san kar shor-e-hashr
sone valon ko jaga sakta nahin ghul duur ka

puchh lena sab vatan ka haal ai ahl-e-adam
baiTh lene do zara aata huun uTTha daur ka

ijz karte hain adu-e-jan se bhi khasan-e-haq
jhuk gaya sar aage pa-e-dar par mansur ka

maut kya aai tap-e-furqat se sehat ho gai
dam nikalne se badan ThanDa hua ranjur ka
