dil ko sukun ruuh ko aram aa gaya
maut aa gai ki dost ka paigham aa gaya

jab koi zikr-e-gardish-e-ayyam aa gaya
be-ikhtiyar lab pe tira naam aa gaya

gham men bhi hai surur vo hangam aa gaya
shayad ki daur-e-bada-e-gulfam aa gaya

divangi ho aql ho ummid ho ki yaas
apna vahi hai vaqt pe jo kaam aa gaya

dil ke muamlat men naseh shikast kya
sau baar husn par bhi ye ilzam aa gaya

sayyad shadman hai magar ye to soch le
main aa gaya ki saaya tah-e-dam aa gaya

dil ko na puchh marka-e-husn-o-ishq men
kya janiye gharib kahan kaam aa gaya

ye kya maqam-e-ishq hai zalim ki in dinon
aksar tire baghair bhi aram aa gaya

ahbab mujh se qat-e-taalluq karen 'jigar'
ab aftab-e-zist lab-e-bam aa gaya
