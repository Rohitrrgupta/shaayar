rahe khayal tanik ham bhi ru-siyahon ka
lage ho khuun bahut karne be-gunahon ka

nahin sitare ye surakh paḌ gae hain tamam
falak harif hua tha hamari aahon ka

gali men us ki phaTe kapḌon par mire mat ja
libas-e-faqr hai vaan fakhr badshahon ka

tamam zulf ke kuche hain mar-e-pech us ki
tujhi ko aave dila chalna aisi rahon ka

usi jo khubi se laae tujhe qayamat men
to harf-e-kun ne kiya gosh dad-khvahon ka

tamam-umr rahen khaak zer-e-pa us ki
jo zor kuchh chale ham ijz dast-gahon ka

kahan se tah karen paida ye naziman-e-hal
ki poch-bafi hi hai kaam in julahon ka

hisab kaahe ka roz-e-shumar men mujh se
shumar hi nahin hai kuchh mire gunahon ka

tiri jo ankhen hain talvar ke tale bhi idhar
fareb-khurda hai tu 'mir' kin nigahon ka
