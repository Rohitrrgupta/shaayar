tah men jo rah gae vo sadaf bhi nikaliye
tughyaniyon ka haath samundar men Daliye

apni hadon men rahiye ki rah jaae aabru
uupar jo dekhna hai to pagḌi sanbhaliye

khushbu to muddaton ki zamin-doz ho chuki
ab sirf pattiyon ko hava men uchhaliye

sadiyon ka farq paḌta hai lamhon ke pher men
jo gham hai aaj ka use kal par na Taliye

aaya hi tha abhi mire lab pe vafa ka naam
kuchh doston ne haath men patthar uTha liye

kah do salib-e-shab se ki apni manae khair
ham ne to phir charagh saron ke jala liye

duniya ki nafraten mujhe qallash kar gaiin
ik pyaar ki nazar mire kaase men Daliye

mahsus ho raha hai kuchh aisa mujhe 'qatil'
nindon ne jaise aaj ki shab par laga liye
