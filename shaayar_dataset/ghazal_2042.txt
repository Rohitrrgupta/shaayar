duur ufuq ke paar se avaz ke parvardigar
sadiyon soi khamushi ko samne aa kar pukar

jaane kin hathon ne khela raat sahil par shikar
sher ki avaz ko tarsa kiye suune kachhar

khvab ke sukhe hue khakon men lazzat ka ghubar
niind ke dimak-zada gatte ke pichhe intizar

tirgi kaise miTegi teri nusrat ke baghair
asman ki siá¸Œhiyon se nuqrai faujen utaar

akhir-e-shab sab sitare so rahe hain be-khabar
koi suraj ko khabar kar do ki ab shab-khun maar

phailta jaata hai kirnon ka sunahri jaal phir
jagmaga uTThi hain shamshiren qatar-andar-qatar

jaane kis ko DhunDne dakhil hua hai jism men
haDDiyon men rasta karta hua piila bukhar

jism ki miTTi na le jaae baha kar saath men
dil ki gahrai men girta khvahishon ka abshar
