vaan vo to ghar se apne pi kar sharab nikla
yaan sharm se araq men Duub aftab nikla

aaya jo vaqiye men darpesh alam-e-marg
ye jagna hamara dekha to khvab nikla

dekha jo os paḌte gulshan men ham to akhir
gul ka vo ru-e-khandan chashm-e-pur-ab nikla

parde hi men chala ja khurshid to hai behtar
ik hashr hai jo ghar se vo be-hijab nikla

kuchh der hi lagi na dil ko to tiir lagte
us said-e-na-tavan ka kya ji shitab nikla

har harf-e-gham ne mere majlis ke taiin rulaya
goya ghubar dil ka paḌhta kitab nikla

ru-e-araq-fishan ko bas ponchh garm mat ho
us gul men kya rahega jis ka gulab nikla

mutlaq na e'tina ki ahval par hamare
naame ka naame hi men sab pech-o-tab nikla

shan-e-taghaful apne nau-khat ki kya likhen ham
qasid mua tab us ke munh se javab nikla

kis ki nigah ki gardish thi 'mir' ru-ba-masjid
mehrab men se zahid mast-o-kharab nikla
