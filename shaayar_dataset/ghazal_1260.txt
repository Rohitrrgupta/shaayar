mohabbat ka jab roz-bazar hoga
bikenge sar aur kam kharidar hoga

tasalli hua sabr se kuchh main tujh bin
kabhi ye qayamat tarahdar hoga

saba mu-e-zulf us ka TuuTe to Dar hai
ki ik vaqt men ye siyah-mar hoga

mira daant hai tere honTon pe mat puchh
kahunga to laá¸Œne ko tayyar hoga

na khali rahegi miri jagah gar main
na hunga to andoh bisyar hoga

ye mansur ka khun-e-nahaq ki haq tha
qayamat ko kis kis se khun-dar hoga

ajab shaikh-ji ki hai shakl-o-shamail
milega to surat se bezar hoga

na ro ishq men dasht-gardi ko majnun
abhi kya hua hai bahut khvar hoga

khinche ahd-e-khat men bhi dil teri janib
kabhu to qayamat tarahdar hoga

zamin-gir ho ijz se tu ki ik din
ye divar ka saaya divar hoga

na mar kar bhi chhuTega itna rukega
tire daam men jo giraftar hoga

na puchh apni majlis men hai 'mir' bhi yaan
jo hoga to jaise gunahgar hoga
