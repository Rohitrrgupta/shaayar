unhen nigah hai apne jamal hi ki taraf
nazar uTha ke nahin dekhte kisi ki taraf

tavajjoh apni ho kya fann-e-shairi ki taraf
nazar har ek ki jaati hai aib hi ki taraf

likha hua hai jo rona mire muqaddar men
khayal tak nahin jaata kabhi hansi ki taraf

tumhara saaya bhi jo log dekh lete hain
vo aankh uTha ke nahin dekhte pari ki taraf

bala men phansta hai dil muft jaan jaati hai
khuda kisi ko na le jaae us gali ki taraf

kabhi jo hoti hai takrar ghair se ham se
to dil se hote ho dar-parda tum usi ki taraf

nigah paḌti hai un par tamam mahfil ki
vo aankh uTha ke nahin dekhte kisi ki taraf

nigah us but-e-khud-bin ki hai mire dil par
na aaine ki taraf hai na aarsi ki taraf

qubul kijiye lillah tohfa-e-dil ko
nazar na kijiye is ki shikastagi ki taraf

yahi nazar hai jo ab qatil-e-zamana hui
yahi nazar hai ki uThti na thi kisi ki taraf

gharib-khana men lillah do-ghaḌi baiTho
bahut dinon men tum aae ho is gali ki taraf

zara si der hi ho jaegi to kya hoga
ghaḌi ghaḌi na uThao nazar ghaḌi ki taraf

jo ghar men puchhe koi khauf kya hai kah dena
chale gae the Tahalte hue kisi ki taraf

hazar jalva-e-husn-e-butan ho ai 'akbar'
tum apna dhyan lagae raho usi ki taraf
