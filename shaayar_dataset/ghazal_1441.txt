ashk daman men bhare khvab kamar par rakkha
phir qadam ham ne tiri rahguzar par rakkha

ham ne ik haath se thama shab-e-gham ka anchal
aur ik haath ko daman-e-sahar par rakkha

chalte chalte jo thake paanv to ham baiTh gae
niind gaThri pe dhari khvab shajar par rakkha

jaane kis dam nikal aae tire rukhsar ki dhuup
muddaton dhyan tire saya-e-dar par rakkha

jaate mausam ne palaT kar bhi na dekha 'mushtaq'
rah gaya saghar-e-gul sabza-e-tar par rakkha
