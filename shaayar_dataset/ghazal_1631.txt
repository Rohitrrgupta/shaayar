kis shai pe yahan vaqt ka saaya nahin hota
ik khvab-e-mohabbat hai ki buḌha nahin hota

vo vaqt bhi aata hai jab ankhon men hamari
phirti hain vo shaklen jinhen dekha nahin hota

barish vo barasti hai ki bhar jaate hain jal-thal
dekho to kahin abr ka TukḌa nahin hota

ghir jaata hai dil dard ki har band gali men
chaho ki nikal jaaen to rasta nahin hota

yadon pe bhi jam jaati hai jab gard-e-zamana
milta hai vo paigham ki pahuncha nahin hota

tanhai men karni to hai ik baat kisi se
lekin vo kisi vaqt akela nahin hota

kya us se gila kijiye barbadi-e-dil ka
ham se bhi to izhar-e-tamanna nahin hota
