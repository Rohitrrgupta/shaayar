gar kuchh ho dard aina yuun charkh-e-zisht men
in suraton ko sirf kare khak-o-khisht men

rakhta hai soz-e-ishq se dozakh men roz-o-shab
le jaega ye sokhta-dil kya bahisht men

asuda kyunke huun main ki manind-e-gard-bad
avargi tamam hai meri sarisht men

kab tak kharab sai-e-tavaf-e-haram rahun
dil ko uTha ke baiTh rahunga kunisht men

matam ke huun zamin pe khirman to kya ajab
hota hai niil charkh ki us sabz kisht men

sarmast ham hain ankhon ke dekhe se yaar ki
kab ye nasha hai dukhtar-e-raz tujh palisht men

rindon ke taiin hamesha malamat kare hai tu
ajaiyo na shaikh kahin hasht-bahisht men

naame ko chaak kar ke kare nama-bar ko qatl
kya ye likha tha 'mir' mari sar-navisht men
