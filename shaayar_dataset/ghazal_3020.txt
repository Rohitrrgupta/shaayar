nae kapḌe badal kar jaun kahan aur baal banaun kis ke liye
vo shakhs to shahr hi chhoḌ gaya main bahar jaun kis ke liye

jis dhuup ki dil men ThanDak thi vo dhuup usi ke saath gai
in jalti balti galiyon men ab khaak uḌaun kis ke liye

vo shahr men tha to us ke liye auron se bhi milna paḌta tha
ab aise-vaise logon ke main naaz uThaun kis ke liye

ab shahr men us ka badal hi nahin koi vaisa jan-e-ghazal hi nahin
aivan-e-ghazal men lafzon ke gul-dan sajaun kis ke liye

muddat se koi aaya na gaya sunsan paḌi hai ghar ki faza
in khali kamron men 'nasir' ab shama jalaun kis ke liye
