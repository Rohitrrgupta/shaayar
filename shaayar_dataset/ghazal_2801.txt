yuun bhi nahin ki dil men koi gham nahin raha
ye silsila kuchh itna munazzam nahin raha

dil se to khair dho gai barish tamam naqsh
divar-e-shahr ka bhi vo aalam nahin raha

zid par vo apni aaj bhi qaaem to hai magar
agla sa vo bayan men dam-kham nahin raha

mayus ho chuka hai ki hai mutmain ye dil
vo zakhm bhar gae hain ki marham nahin raha

kashti-e-dil to ek thapeḌe ki maar thi
tufan-e-naz kis liye ab tham nahin raha

chhoḌi hai jab se ham ne 'zafar' ajizi ki khu
itna mizaj us ka bhi barham nahin raha
