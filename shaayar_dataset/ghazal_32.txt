andaz hu-ba-hu tiri avaz-e-pa ka tha
dekha nikal ke ghar se to jhonka hava ka tha

is husn-e-ittifaq pe luT kar bhi shaad huun
teri raza jo thi vo taqaza vafa ka tha

dil raakh ho chuka to chamak aur baḌh gai
ye teri yaad thi ki amal kimiya ka tha

is rishta-e-latif ke asrar kya khulen
tu samne tha aur tasavvur khuda ka tha

chhup chhup ke rouun aur sar-e-anjuman hansun
mujh ko ye mashvara mire dard-ashna ka tha

uTTha ajab tazad se insan ka khamir
aadi fana ka tha to pujari baqa ka tha

TuuTa to kitne aina-khanon pe zad paḌi
aTka hua gale men jo patthar sada ka tha

hairan huun ki vaar se kaise bacha 'nadim'
vo shakhs to gharib o ghayur intiha ka tha
