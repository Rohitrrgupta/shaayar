jaisi ab hai isi halat men nahin rah sakta
main hamesha to mohabbat men nahin rah sakta

khul ke ro bhi sakun aur hans bhi sakun ji bhar ke
abhi itni bhi faraghat men nahin rah sakta

dil se bahar nikal aana miri majburi hai
main to is shor-e-qayamat men nahin rah sakta

kuuch kar jaaen jahan se mire dushman ai dost
main vahan bhi kisi surat men nahin rah sakta

koi khatra hai mujhe aur tarah ka ai dost
main jo ab teri hifazat men nahin rah sakta

chahiye hai mujhe kuchh aur hi mahaul ki main
aur ab apni rifaqat men nahin rah sakta

kuchh bhi main karta-karata to nahin huun lekin
bavajud is ke faraghat men nahin rah sakta

shak mujhe yuun to khayanat ka nahin hai koi
main kisi ki bhi amanat men nahin rah sakta

vaise rahne ko to khush-bash hi rahta huun 'zafar'
sach jo puchhen to haqiqat men nahin rah sakta
