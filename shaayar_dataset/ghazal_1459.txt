ta-umr ashna na hua dil gunah ka
khaliq bhala kare tiri tirchhi nigah ka

tanha maza uThata hai dil rasm-o-rah ka
biina to hai pe bas nahin chalta nigah ka

ji bhar ke dekh luun to kar is jurm par shahid
yuun apne sar pe khuun na le be-gunah ka

rona jo ho to ro le bas ai chashm vaqt-e-nazaa
ab aaj khatma bhi hai roz-e-siyah ka

pahuncha ke ham ko qabr men jaate hain apne ghar
lijiye unhon ne vaada kiya tha nibah ka

taqdir hashr se hamen laai bahisht men
arman dil men rah gaya us dad-khvah ka

pa-posh naaz karti hai un ki zamin par
chashmak-zan-e-siphar hai gosha kulah ka

dekha na karvan ne palaT kar ki kaun huun
meri tarah na ho koi vamanda raah ka

manzil ke qata karne ka mohkam hua jo qasd
ik ik darakht khizr bana meri raah ka

Dhoe kahan tak is tan-e-khaki ko umr bhar
ab ruuh ko mile koi gosha nibah ka

behtar kahin the mujh se vo mai-khvar saqiya
hiila jo DhunDte rahe afu-e-gunah ka

ashkon ka silsila kahin TuuTe bhi ai firaq
thak bhi chuke qadam miri fariyad o aah ka

ik tujh pe munhasir nahin ai khizr kar na naaz
har rah-rau ko takta hai vamanda raah ka

rakkha jinan men bhi hamen maghmum ta-abad
iqrar ham se le ke hamare gunah ka

izhar-e-gham kiya to ye us ne diya javab
chehra gavahi deta hai jhuTe gavah ka
