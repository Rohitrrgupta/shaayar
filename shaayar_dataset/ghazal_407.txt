khushi ki baat hai ya dukh ka manzar dekh sakti huun
tiri avaz ka chehra main chhu kar dekh sakti huun

abhi tere labon pe zikr-e-fasl-e-gul nahin aaya
magar ik phuul khilte apne andar dekh sakti huun

mujhe teri mohabbat ne ajab ik raushni bakhshi
main is duniya ko ab pahle se behtar dekh sakti huun

kinara DhunDne ki chaah tak mujh men nahin hogi
main apne ghar men ik aisa samundar dekh sakti huun

visal-o-hijr ab yaksan hain vo manzil hai chahat men
main ankhen band kar ke tujh ko aksar dekh sakti huun

abhi tere siva duniya bhi hai maujud is dil men
main khud ko kis tarah tere barabar dekh sakti huun
