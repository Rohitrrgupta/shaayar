ghafil ba-vahm-e-naz khud-ara hai varna yaan
be-shana-e-saba nahin turra gayah ka

bazm-e-qadah se aish-e-tamanna na rakh ki rang
said-e-ze-dam-e-jasta hai us dam-gah ka

rahmat agar qubul kare kya baiid hai
sharmindagi se uzr na karna gunah ka

maqtal ko kis nashat se jaata huun main ki hai
pur-gul khayal-e-zakhm se daman nigah ka

parvana hai vakil tire dad-khvah ka
mina-e-mai hai aabla pa-e-nigah ka

har gaam aable se hai dil dar-tah-e-qadam
kya biim ahl-e-dard ko sakhti-e-rah ka

taus-e-dar-rikab hai har zarra aah ka
ya-rab nafas ghubar hai kis jalva-gah ka
