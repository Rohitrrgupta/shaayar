ik bosa dijiye mira iman lijiye
go but hain aap bahr-e-khuda maan lijiye

dil le ke kahte hain tiri khatir se le liya
ulTa mujhi pe rakhte hain ehsan lijiye

ghairon ko apne haath se hans kar khila diya
mujh se kabida ho ke kaha paan lijiye

marna qubul hai magar ulfat nahin qubul
dil to na dunga aap ko main jaan lijiye

hazir hua karunga main aksar huzur men
aaj achchhi tarah se mujhe pahchan lijiye
