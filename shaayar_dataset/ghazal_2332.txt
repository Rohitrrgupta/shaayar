karun na yaad magar kis tarah bhulaun use
ghazal bahana karun aur gungunaun use

vo khaar khaar hai shakh-e-gulab ki manind
main zakhm zakhm huun phir bhi gale lagaun use

ye log tazkire karte hain apne logon ke
main kaise baat karun ab kahan se laun use

magar vo zud-faramosh zud-ranj bhi hai
ki ruuTh jaae agar yaad kuchh dilaun use

vahi jo daulat-e-dil hai vahi jo rahat-e-jan
tumhari baat pe ai naseho ganvaun use

jo ham-safar sar-e-manzil bichhaá¸Œ raha hai 'faraz'
ajab nahin hai agar yaad bhi na aauun use
