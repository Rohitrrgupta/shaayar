unhen shauq-e-ibadat bhi hai aur gaane ki 'adat bhi
nikalti hain du'aen un ke munh se Thumriyan ho kar

ta'alluq 'ashiq-o-ma'shuq ka to lutf rakhta tha
maze ab vo kahan paati rahi biibi miyan ho kar

na thi mutlaq tavaqqo' bill bana kar pesh kar doge
miri jaan luT gaya main to tumhara mehman ho kar

haqiqat men main bulbul huun magar chare ki khvahish men
bana huun member-e-council yahan miTThu miyan ho kar

nikala karti hain ghar se ye kah kar tu to majnun hai
sata rakkha hai mujh ko saas ne laila ki maan ho kar

raqib-e-sifla-khu Thahre na meri aah ke aage
bhagaya machchharon ko un ke kamron se dhuan ho kar
