mujh mast ko mai ki bu bahut hai
divane ko ek hu bahut hai

moti ki tarah jo ho khuda-dad
thoḌi si bhi aabru bahut hai

jaate hain jo sabr-o-hosh jaaen
mujh ko ai dard tu bahut hai

manind-e-kalim baḌh na ai dil
ye dard ki guftugu bahut hai

be-kaif ho mai to khum ke khum kya
achchhi ho to ik subu bahut hai

kya vasl ki shab men mushkilen hain
fursat kam aarzu bahut hai

manzur hai khun-e-dil jo ai yaas
apne liye aarzu bahut hai

ai nashtar-e-gham ho laakh tan-e-khushk
tere dam ko lahu bahut hai

chheḌe vo mizha to kyuun main rouun
ankhon men khalish ko mu bahut hai

ghunche ki tarah chaman men saaqi
apna hi mujhe subu bahut hai

kya gham hai 'amir' agar nahin maal
is vaqt men aabru bahut hai
