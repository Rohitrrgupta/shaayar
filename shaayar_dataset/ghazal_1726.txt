uga sabza dar-o-divar par ahista ahista
hua khali sadaon se nagar ahista ahista

ghira badal khamoshi se khizan-asar baghon par
hile ThanDi havaon men shajar ahista ahista

bahut hi sust tha manzar lahu ke rang laane ka
nishan akhir hua ye surkh-tar ahista ahista

chamak zar ki use akhir makan-e-khak men laai
banaya saanp ne jismon men ghar ahista ahista

mire bahar fasilen thiin ghubar-e-khak-o-baran ki
mili mujh ko tire gham ki khabar ahista ahista

'munir' is mulk par aaseb ka saaya hai ya kya hai
ki harkat tez-tar hai aur safar ahista ahista
