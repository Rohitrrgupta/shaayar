tira kya kaam ab dil men gham-e-janana aata hai
nikal ai sabr is ghar se ki sahib-khana aata hai

nazar men teri ankhen sar men sauda teri zulfon ka
kai pariyon ke saae men tira divana aata hai

vafur-e-rahmat-e-bari hai mai-khvaron pe in rozon
jidhar se abr uThta hai su-e-mai-khana aata hai

lagi dil ki bujhae bekasi men kaun hai aisa
magar ik girya-e-hasrat ki be-tabana aata hai

unhin se ghamze karti hai jo tujh par jaan dete hain
ajal tujh ko bhi kitna naz-e-maashuqana aata hai

pareshani men ye aalam tiri zulfon ka dekha hai
ki ik ik baal par qurban hone shana aata hai

chhalak jaata hai jam-e-umr apna vae-nakami
hamare munh talak saaqi agar paimana aata hai

vo but hi mehrban sab apna apna haal kahte hain
lab-e-khamosh tujh ko bhi koi afsana aata hai

tilism-e-taza tera saya-e-divar rakhta hai
badalta hai pari ka bhes jo divana aata hai

ye azmat rah ke zahid in buton men ham ne paai hai
ki kaaba ham ko lene ta-dar-e-mai-khana aata hai

do-rangi se nahin khali adam bhi surat-e-hasti
koi hoshyar aata hai koi divana aata hai

huma yuun ustukhvan-e-sokhta par mere girta hai
taḌap kar shama par jaise koi parvana aata hai

udhar hain husn ki ghaten idhar hain ishq ki baten
tujhe afsun to mujh ko use pari afsana aata hai

kaleja haath se ahl-e-tamaa ke chaak hota hai
sadaf-asa agar mujh ko mayassar daana aata hai

namak jallad chhiḌka chahta hai mere zakhmon par
maze ka vaqt ab ai himmat-e-mardana aata hai
