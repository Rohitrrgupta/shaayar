ghaflat men hui auqat basar ai umr-e-gurezan kuchh na kiya
sab chalne ke the saman baham chalne hi ka saman kuchh na kiya

vaaiz ne bhare kham chuur kiye tar kar di zamin ai pir-e-mughan
zalim ne zara bhi tera lihaz ai rahbar-e-iman kuchh na kiya

aamal ki zishti ka badla main kah nahin sakta kya milta
bheja bhi agar dozakh men tujhe ai sahab-e-iman kuchh na kiya

mai piine ka dil men josh na tha zahir ki talab thi hosh men aa
saaqi ne milaya zahar agar ai munkir-e-ehsan kuchh na kiya

maana ki baḌi saffak hai tu bil-farz baḌi jallad hai tu
main jiita raha ta-subh agar to ai shab-e-hijran kuchh na kiya

taklif kisi ko gar pahunchi tu is men takalluf kya nikla
hairan jo rakha qatil ko to ai shab-e-hijran kuchh na kiya

ulTa na iraq-o-sham-o-halab duniya na hui viran to kya
jal-thal na lahu se to ne bhara to khun-e-musalman kuchh na kiya

sunta huun adu ko khaak kiya miTTi men milaya ghar us ka
phunka na jala kar mujh ko agar tu ai shab-e-hijran kuchh na kiya

kya ji ke karunga main tanha yaan taab kahan baaqi dil ko
be-maut ke ab maara na mujhe to dagh-e-azizan kuchh na kiya

jumbish se tiri maqtal hota ik aan men dasht-e-karb-o-bala
ushshaq ki bebaki ka evaz ai abru-e-barran kuchh na kiya

ai nang-e-jahan ai 'shad' bata kuchh sharm bhi tujh ko hai ki nahin
ai jehl-e-murakkab ai haivan ai be-khabar insan kuchh na kiya
