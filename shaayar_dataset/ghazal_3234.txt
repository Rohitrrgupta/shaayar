varasta us se hain ki mohabbat hi kyuun na ho
kiije hamare saath adavat hi kyuun na ho

chhoá¸Œa na mujh men zoaf ne rang ikhtilat ka
hai dil pe baar naqsh-e-mohabbat hi kyuun na ho

hai mujh ko tujh se tazkira-e-ghair ka gila
har-chand bar-sabil-e-shikayat hi kyuun na ho

paida hui hai kahte hain har dard ki dava
yuun ho to chara-e-gham-e-ulfat hi kyuun na ho

Daala na be-kasi ne kisi se muamla
apne se khinchta huun khajalat hi kyuun na ho

hai aadmi bajae khud ik mahshar-e-khayal
ham anjuman samajhte hain khalvat hi kyuun na ho

hasil na kiije dahr se ibrat hi kyuun na ho
apne se kar na ghair se vahshat hi kyuun na ho

miTta hai faut-e-fursat-e-hasti ka gham koi
umr-e-aziz sarf-e-ibadat hi kyuun na ho

us fitna-khu ke dar se ab uThte nahin 'asad'
us men hamare sar pe qayamat hi kyuun na ho
