shab-e-firaq hai aur niind aai jaati hai
kuchh is men un ki tavajjoh bhi paai jaati hai

ye umr-e-ishq yunhi kya ganvai jaati hai
hayat zinda haqiqat banai jaati hai

bana bana ke jo duniya miTai jaati hai
zarur koi kami hai ki paai jaati hai

hamin pe ishq ki tohmat lagai jaati hai
magar ye sharm jo chehre pe chhai jaati hai

khuda kare ki haqiqat men zindagi ban jaae
vo zindagi jo zaban tak hi paai jaati hai

gunahgar ke dil se na bach ke chal zahid
yahin kahin tiri jannat bhi paai jaati hai

na soz-e-ishq na barq-e-jamal par ilzam
dilon men aag khushi se lagai jaati hai

kuchh aise bhi to hain rindan-e-pak-baz 'jigar'
ki jin ko be-mai-o-saghar pilai jaati hai
