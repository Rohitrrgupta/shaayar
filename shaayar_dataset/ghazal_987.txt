sirf sach aur jhuuT ki mizan men rakkhe rahe
ham bahadur the magar maidan men rakkhe rahe

jugnuon ne phir andheron se laḌai jiit li
chand suraj ghar ke raushan-dan men rakkhe rahe

dhire dhire saari kirnen khud-kushi karne lagin
ham sahifa the magar juzdan men rakkhe rahe

band kamre khol kar sachchaiyan rahne lagin
khvab kachchi dhuup the dalan men rakkhe rahe

sirf itna fasla hai zindagi se maut ka
shakh se toḌe gae gul-dan men rakkhe rahe

zindagi bhar apni gungi dhaḌkanon ke saath saath
ham bhi ghar ke qimti saman men rakkhe rahe
