jab ham-kalam ham se hota hai paan kha kar
kis rang se kare hai baten chaba chaba kar

thi jumla-tan latafat aalam men jaan ke ham to
miTTi men aT gae hain is khak-dan men aa kar

sai o talab bahut ki matlab ke taiin na pahunche
na-char ab jahan se baiThe hain haath uTha kar

ghairat ye thi ki aaya us se jo main khafa ho
marte mua pe hargiz udhar phira na ja kar

qudrat khuda ki sab men khalul-izar aao
baiTho jo mujh kane to parde men munh chhupa kar

arman hai jinhon ko ve ab karen mohabbat
ham to hue pashiman dil ke taiin laga kar

main 'mir' tark le kar duniya se haath uThaya
darvesh tu bhi to hai haq men mire dua kar
