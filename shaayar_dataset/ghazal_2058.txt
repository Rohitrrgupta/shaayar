kyuun na ham ahd-e-rifaqat ko bhulane lag jaaen
shayad is zakhm ko bharne men zamane lag jaaen

nahin aisa bhi ki ik umr ki qurbat ke nashe
ek do roz ki ranjish se Thikane lag jaaen

yahi naseh jo hamen tujh se na milne ko kahen
tujh ko dekhen to tujhe dekhne aane lag jaaen

ham ki hain lazzat-e-azar ke maare hue log
charagar aaen to zakhmon ko chhupane lag jaaen

rabt ke sainkaá¸Œon hiile hain mohabbat na sahi
ham tire saath kisi aur bahane lag jaaen

saqiya masjid o maktab to nahin mai-khana
dekhna phir bhi ghalat log na aane lag jaaen

qurb achchha hai magar itni bhi shiddat se na mil
ye na ho tujh ko mire rog purane lag jaaen

ab 'faraz' aao chalen apne qabile ki taraf
shairi tark karen bojh uThane lag jaaen
