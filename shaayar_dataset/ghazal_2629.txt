jaur-o-be-mehri-e-ighmaz pe kya rota hai
mehrban bhi koi ho jaega jaldi kya hai

kho diya tum ko to ham puchhte phirte hain yahi
jis ki taqdir bigaḌ jaae vo karta kya hai

dil ka ik kaam jo hota nahin ik muddat se
tum zara haath laga do to hua rakkha hai

nigah-e-shokh men aur dil men hain choTen kya kya
aaj tak ham na samajh paae ki jhagḌa kya hai

ishq se tauba bhi hai husn se shikve bhi hazar
kahiye to hazrat-e-dil aap ka mansha kya hai

zinat-e-dosh tira nama-e-aamal na ho
teri dastar se vaaiz ye laTakta kya hai

haan abhi vaqt ka aina dikhae kya kya
dekhte jaao zamana abhi dekha kya hai

na yagane hain na begane tiri mahfil men
na koi ghair yahan hai na koi apna hai

nigah-e-mast ko jumbish na hui go sar-e-bazm
kuchh to is jam-e-laba-lab se abhi chhalka hai

rat-din phirti hai palkon ke jo saae saae
dil mira us nigah-e-naz ka divana hai

ham judai se bhi kuchh kaam to le hi lenge
be-niyazana taalluq hi chhuTa achchha hai

un se baḌh-chaḌh ke to ai dost hain yaden in ki
naz-o-andaz-o-ada men tiri rakkha kya hai

aisi baton se badalti hai kahin fitrat-e-husn
jaan bhi de de agar koi to kya hota hai

tiri ankhon ko bhi inkar tiri zulf ko bhi
kis ne ye ishq ko divana bana rakkha hai

dil tira jaan tiri aah tiri ashk tire
jo hai ai dost vo tera hai hamara kya hai
