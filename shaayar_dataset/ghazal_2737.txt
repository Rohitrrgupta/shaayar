shab tum jo bazm-e-ghair men ankhen chura gae
khoe gae ham aise ki aghyar pa gae

puchha kisi pe marte ho aur dam nikal gaya
ham jaan se inan-ba-inan-e-sada gae

phaili vo bu jo ham men nihan misl-e-ghuncha thi
jhonke nasim ke ye naya gul khila gae

ai ab-e-ashk atish-e-unsur hai dekhna
ji hi gaya agar nafas-e-shola-za gae

majlis men us ne paan diya apne haath se
aghyar sabz-bakht the ham zahr kha gae

uTTha na zof se gul-e-dagh-e-junun ka bojh
qarun ki tarah ham bhi zamin men sama gae

ghairon se ho vo parda-nashin kyuun na be-hijab
dam-ha-e-be-asar mire parda uTha gae

thi bad-gumani ab unhen kya ishq-e-hur ki
jo aa ke marte dam mujhe surat dikha gae

tabinda o javan to bakht-e-raqib the
ham tira-roz kyuun gham-e-hijran ko bha gae

be-zar zindagani ka jiina muhal tha
vo bhi hamari naash ko Thokar laga gae

vaaiz ke zikr-e-mehr-e-qayamat ko kya kahun
aalam shab-e-visal ke ankhon men chha gae

jis vaqt us dayar se aghyar-e-bul-havas
bad-khuiyon se yaar ke ho kar khafa gae

duniya hi se gaya main junhi naaz se kaha
ab bhi guman-e-bad na gae tere ya gae

ai 'momin' aap kab se hue banda-e-butan
baare hamare diin men hazrat bhi aa gae
