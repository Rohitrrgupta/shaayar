apne saae ko itna samjhane de
mujh tak mere hisse ki dhuup aane de

ek nazar men kai zamane dekhe to
buḌhi ankhon ki tasvir banane de

baaba duniya jiit ke main dikhla dunga
apni nazar se duur to mujh ko jaane de

main bhi to is baagh ka ek parinda huun
meri hi avaz men mujh ko gaane de

phir to ye uncha hi hota jaega
bachpan ke hathon men chand aa jaane de

faslen pak jaaen to khet se bichhḌengi
roti aankh ko pyaar kahan samjhane de
