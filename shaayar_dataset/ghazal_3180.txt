aaega koi chal ke khizan se bahar men
sadiyan guzar gai hain isi intizar men

chhiḌte hi saz-e-bazm men koi na tha kahin
vo kaun tha jo bol raha tha sitar men

ye aur baat hai koi mahke koi chubhe
gulshan to jitna gul men hai utna hai khaar men

apni tarah se duniya badalne ke vaste
mera hi ek ghar hai mire ikhtiyar men

tishna-labi ne ret ko dariya bana diya
paani kahan tha varna kisi reg-zar men

masruf gorkan ko bhi shayad pata nahin
vo khud khaḌa hua hai qaza ki qatar men
