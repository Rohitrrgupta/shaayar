kis jhuTpuTe ke rang ujalon men aa gae
TukḌe shafaq ke dhuup se galon men aa gae

afsurdagi ki lai bhi tire qahqahon men thi
patjhaḌ ke sur bahar ke jhalon men aa gae

uḌ kar kahan kahan se parindon ke qafile
nadida paniyon ke khayalon men aa gae

husn-e-tamam the to koi dekhta na tha
tum dard ban ke dekhne valon men aa gae

kanTe samajh ke ghaas pe chalta raha huun main
qatre tamam os ke chhalon men aa gae

kuchh rat-jage the jin ki zarurat nahin rahi
kuchh khvab the jo mere khayalon men aa gae
