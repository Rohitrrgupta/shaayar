dil ko khayal-e-yar ne makhmur kar diya
saghar ko rang-e-bada ne pur-nur kar diya

manus ho chala tha tasalli se hal-e-dil
phir tu ne yaad aa ke ba-dastur kar diya

gustakh-dastiyon ka na tha mujh men hausla
lekin hujum-e-shauq ne majbur kar diya

kuchh aisi ho gai hai tere gham men mubtila
goya kisi ne jaan ko mashur kar diya

betabiyon se chhup na saka majra-e-dil
akhir huzur-e-yar bhi mazkur kar diya

ahl-e-nazar ko bhi nazar aaya na ru-e-yar
yaan tak hijab-e-nur ne mastur kar diya

'hasrat' bahut hai martaba-e-ashiqi buland
tujh ko to muft logon ne mashhur kar diya
