use mana kar ghurur us ka baá¸Œha na dena
vo samne aae bhi to us ko sada na dena

khulus ko jo khushamadon men shumar kar len
tum aise logon ko tohfatan bhi vafa na dena

vo jis ki Thokar men ho sambhalne ka dars shamil
tum aise patthar ko raste se haTa na dena

saza gunahon ki dena us ko zarur lekin
vo aadmi hai tum us ki azmat ghaTa na dena

jahan rifaqat ho fitna-pardaz maulvi ki
bahisht aisi kisi ko mere khuda na dena

'qatil' mujh ko yahi sikhaya mire nabi ne
ki fath pa kar bhi dushmanon ko saza na dena
