pairon ko mire dida-e-tar bandhe hue hai
zanjir ki surat mujhe ghar bandhe hue hai

har chehre men aata hai nazar ek hi chehra
lagta hai koi meri nazar bandhe hue hai

bichhḌenge to mar jaenge ham donon bichhaḌ kar
ik Dor men ham ko yahi Dar bandhe hue hai

parvaz ki taqat bhi nahin baaqi hai lekin
sayyad abhi tak mire par bandhe hue hai

ham hain ki kabhi zabt ka daman nahin chhoḌa
dil hai ki dhaḌakne pe kamar bandhe hue hai

ankhen to use ghar se nikalne nahin detin
aansu hai ki saman-e-safar bandhe hue hai

phenki na 'munavvar' ne buzurgon ki nishani
dastar purani hai magar bandhe hue hai
