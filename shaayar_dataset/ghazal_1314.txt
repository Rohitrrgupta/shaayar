mujh sa betab hove jab koi
be-qarari ko jaane tab koi

haan khuda maghfirat kare us ko
sabr marhum tha ajab koi

jaan de go masih par us se
baat kahte hain tere lab koi

baad mere hi ho gaya sunsan
sone paaya tha varna kab koi

us ke kuche men hashr the mujh tak
ah-o-nala kare na ab koi

ek gham men huun main hi aalam men
yuun to shadan hai aur sab koi

na-samajh yuun khafa bhi hota hai
mujh se mukhlis se be-sabab koi

aur mahzun bhi ham sune the vale
'mir' sa ho sake hai kab koi

ki talaffuz tarab ka sun ke kahe
shakhs hoga kahin tarab koi
