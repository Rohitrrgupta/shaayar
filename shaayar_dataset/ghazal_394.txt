aai hai kuchh na puchh qayamat kahan kahan
uf le gai hai mujh ko mohabbat kahan kahan

betabi-o-sukun ki huiin manzilen tamam
bahlaen tujh se chhuT ke tabi'at kahan kahan

furqat ho ya visal vahi iztirab hai
tera asar hai ai gham-e-furqat kahan kahan

har jumbish-e-nigah men sad-kaif be-khudi
bharti phiregi husn ki niyyat kahan kahan

rah-e-talab men chhoá¸Œ diya dil ka saath bhi
phirte liye hue ye musibat kahan kahan

dil ke ufuq tak ab to hain parchhaiyan tiri
le jaae ab to dekh ye vahshat kahan kahan

ai nargis-e-siyah bata de tire nisar
kis kis ko hai ye hosh ye ghaflat kahan kahan

nairang-e-ishq ki hai koi intiha ki ye
ye gham kahan kahan ye masarrat kahan kahan

begangi par us ki zamane se ehtiraz
dar-parda us ada ki shikayat kahan kahan

farq aa gaya tha daur-e-hayat-o-mamat men
aai hai aaj yaad vo surat kahan kahan

jaise fana baqa men bhi koi kami si ho
mujh ko paá¸Œi hai teri zarurat kahan kahan

duniya se ai dil itni tabi'at bhari na thi
tere liye uThai nadamat kahan kahan

ab imtiyaz-e-ishq-o-havas bhi nahin raha
hoti hai teri chashm-e-inayat kahan kahan

har gaam par tariq-e-mohabbat men maut thi
is raah men khule dar-e-rahmat kahan kahan

hosh-o-junun bhi ab to bas ik baat hain 'firaq'
hoti hai us nazar ki shararat kahan kahan
