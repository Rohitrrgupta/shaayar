ham to jaise vahan ke the hi nahin
be-aman the amaan ke the hi nahin

ham ki hain teri dastan yaksar
ham tiri dastan ke the hi nahin

un ko andhi men hi bikharna tha
baal o par ashiyan ke the hi nahin

ab hamara makan kis ka hai
ham to apne makan ke the hi nahin

ho tiri khak-e-astan pe salam
ham tire astan ke the hi nahin

ham ne ranjish men ye nahin socha
kuchh sukhan to zaban ke the hi nahin

dil ne Daala tha darmiyan jin ko
log vo darmiyan ke the hi nahin

us gali ne ye sun ke sabr kiya
jaane vaale yahan ke the hi nahin
