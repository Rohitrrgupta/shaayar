ahl-e-dil aur bhi hain ahl-e-vafa aur bhi hain
ek ham hi nahin duniya se khafa aur bhi hain

ham pe hi khatm nahin maslak-e-shorida-sari
chak-e-dil aur bhi hain chak-e-qaba aur bhi hain

kya hua gar mire yaron ki zabanen chup hain
mere shahid mire yaron ke siva aur bhi hain

sar salamat hai to kya sang-e-malamat ki kami
jaan baaqi hai to paikan-e-qaza aur bhi hain

munsif-e-shahr ki vahdat pe na harf aa jaae
log kahte hain ki arbab-e-jafa aur bhi hain
