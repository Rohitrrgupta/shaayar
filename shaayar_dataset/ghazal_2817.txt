ye hasin log hain tu in ki muravvat pe na ja
khud hi uTh baiTh kisi izn o ijazat pe na ja

surat-e-shama tire samne raushan hain jo phuul
un ki kirnon men naha zauq-e-samaat pe na ja

dil si check-bok hai tire paas tujhe kya dhaá¸Œka
ji ko bha jaae to phir chiiz ki qimat pe na ja

itna kam-zarf na ban us ke bhi siine men hai dil
us ka ehsas bhi rakh apni hi rahat pe na ja

dekhta kya hai Thahar kar miri janib har roz
rauzan-e-dar huun miri diid ki hairat pe na ja

tere dil-sokhta baiThe hain sar-e-bam abhi
baal khole hue taron bhari is chhat pe na ja

meri poshak to pahchan nahin hai meri
dil men bhi jhank miri zahiri halat pe na ja
