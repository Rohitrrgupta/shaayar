mira ghurur tujhe kho ke haar maan gaya
main choT kha ke magar apni qadr jaan gaya

kahin ufuq na mila meri dasht-gardi ko
main teri dhun men bhari kaenat chhan gaya

khuda ke baad to be-intiha andhera hai
tiri talab men kahan tak na mera dhyan gaya

jabin pe bal bhi na aata ganva ke donon-jahan
jo tu chhina to main apni shikast maan gaya

badalte rang the teri umang ke ghammaz
tu mujh se bichhá¸Œa to main tera raaz jaan gaya

khud apne aap se main shikva-sanj aaj bhi huun
'nadim' yuun to mujhe ik jahan maan gaya
