tum aae ho na shab-e-intizar guzri hai
talash men hai sahar baar baar guzri hai

junun men jitni bhi guzri ba-kar guzri hai
agarche dil pe kharabi hazar guzri hai

hui hai hazrat-e-naseh se guftugu jis shab
vo shab zarur sar-e-ku-e-yar guzri hai

vo baat saare fasane men jis ka zikr na tha
vo baat un ko bahut na-gavar guzri hai

na gul khile hain na un se mile na mai pi hai
ajiib rang men ab ke bahar guzri hai

chaman pe gharat-e-gul-chin se jaane kya guzri
qafas se aaj saba be-qarar guzri hai
