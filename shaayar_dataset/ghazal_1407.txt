mir-e-sipah na-saza lashkariyan shikasta saf
aah vo tir-e-nim-kash jis ka na ho koi hadaf

tere muhit men kahin gauhar-e-zindagi nahin
DhunD chuka main mauj mauj dekh chuka sadaf sadaf

ishq-e-butan se haath uTha apni khudi men Duub ja
naqsh o nigar-e-dair men khun-e-jigar na kar talaf

khol ke kya bayan karun sirr-e-maqam-e-marg o ishq
ishq hai marg-e-ba-sharaf marg hayat-e-be-sharaf

sohbat-e-pir-e-rum se mujh pe hua ye raaz faash
laakh hakim sar-ba-jeb ek kalim sar-ba-kaf

misl-e-kalim ho agar marka aazma koi
ab bhi darakht-e-tur se aati hai bang-e-la-takhaf

khira na kar saka mujhe jalva-e-danish-e-farang
surma hai meri aankh ka khak-e-madina-o-najaf
