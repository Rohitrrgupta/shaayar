yuun to hai zer-e-nazar har majra dekha hua
phir nahin dekha hai vo rang-e-hava dekha hua

vo tira tarz-e-taghaful ye tira begana-pan
vo alag dekha hua hai ye juda dekha hua

dekhte the jis ko pahli baar hairani se ham
asl men pahle hamara vo bhi tha dekha hua

toḌ kar hi aarzu pahunchi kahin payan-e-kar
ghup-andhere men koi band-e-qaba dekha hua

dekhna paḌta hai kya batlaen phir kyuun baar baar
vo jo manzar tha hamara bar-ha dekha hua

farq hi donon men kuchh baaqi nahin ab to koi
kya nahin dekha hua hai aur kya dekha hua

ajnabi mere liye phir bhi hai kyuun mera vajud
dar-ba-dar DhunDa hua aur ja-ba-ja dekha hua

ye jo an-dekhi guzargahon pe hain mere qadam
shayad in men bhi hai koi rasta dekha hua

jo nai tarz-o-ravish mujh ko dikhate ho 'zafar'
ye to meri jaan sab kuchh hai mira dekha hua
