tera rukh-e-mukhattat quran hai hamara
bosa bhi len to kya hai iman hai hamara

gar hai ye be-qarari to rah chuka baghal men
do roz dil hamara mehman hai hamara

hain is kharab dil se mashhur shahr-e-khuban
is saari basti men ghar viran hai hamara

mushkil bahut hai ham sa phir koi haath aana
yuun marna to pyare asan hai hamara

idris o khizr o iisa qatil se ham chhuá¸Œae
un khun-giraftagan par ehsan hai hamara

ham ve hain sun rakho tum mar jaaen ruk ke yakja
kya kucha kucha phirna unvan hai hamara

hain said-gah ke meri sayyad kya na dhaá¸Œke
kahte hain said jo hai be-jan hai hamara

karte hain baten kis kis hangame ki ye zahid
divan-e-hashr goya divan hai hamara

khurshid-ru ka partav ankhon men roz haiga
yaani ki sharq-ruya dalan hai hamara

mahiyyat-e-do-alam khati phire hai ghote
yak qatra khuun ye dil tufan hai hamara

naale men apne har shab aate hain ham bhi pinhan
ghafil tiri gali men mindan hai hamara

kya khandan ka apne tujh se kahen taqaddus
ruhul-qudus ik adna darban hai hamara

karta hai kaam vo dil jo aql men na aave
ghar ka mushir kitna nadan hai hamara

ji ja na aah zalim tera hi to hai sab kuchh
kis munh se phir kahen ji qurban hai hamara

banjar zamin dil ki hai 'mir' milk apni
pur-dagh siina mohr-e-farman hai hamara
