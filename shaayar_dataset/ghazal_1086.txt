junun-e-shauq ab bhi kam nahin hai
magar vo aaj bhi barham nahin hai

bahut mushkil hai duniya ka sanvarna
tiri zulfon ka pech-o-kham nahin hai

bahut kuchh aur bhi hai is jahan men
ye duniya mahz gham hi gham nahin hai

taqaze kyuun karun paiham na saaqi
kise yaan fikr-e-besh-o-kam nahin hai

udhar mashkuk hai meri sadaqat
idhar bhi bad-gumani kam nahin hai

tumhen kya khud mujhe bhi gham nahin hai
abhi bazm-e-tarab se kya uThun main

abhi to aankh bhi pur-nam nahin hai
mira sar hai ki ab bhi kham nahin hai

'majaz' ik bada-kash to hai yaqinan
jo ham sunte the vo aalam nahin hai
