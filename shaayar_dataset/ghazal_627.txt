ye kahna to nahin kaafi ki bas pyare lage ham ko
unhen kaise bataen ham ki vo kaise lage ham ko

makin the ya kisi khoi hui jannat ki tasviren
makan is shahr ke bhule hue sapne lage ham ko

ham un ko soch men gum dekh kar vapas chale aae
vo apne dhyan men baiThe hue achchhe lage ham ko

bahut shaffaf the jab tak ki masruf-e-tamanna the
magar is kar-e-duniya men baḌe dhabbe lage ham ko

jahan tanha hue dil men bhanvar se paḌne lagte hain
agarche muddaten guzrin kinare se lage ham ko
