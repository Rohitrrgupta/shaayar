teri mahfil bhi mudava nahin tanhai ka
kitna charcha tha tiri anjuman-arai ka

dagh-e-dil naqsh hai ik lala-e-sahrai ka
ye asasa hai miri badiya-paimai ka

jab bhi dekha hai tujhe alam-e-nau dekha hai
marhala tai na hua teri shanasai ka

vo tire jism ki qausen hon ki mehrab-e-haram
har haqiqat men mila kham tiri angá¸Œai ka

ufuq-e-zehn pe chamka tira paiman-e-visal
chand nikla hai mire alam-e-tanhai ka

bhari duniya men faqat mujh se nigahen na chura
ishq par bas na chalega tiri danai ka

har nai bazm tiri yaad ka mahaul bani
main ne ye rang bhi dekha tiri yaktai ka

naala aata hai jo lab par to ghazal banta hai
mere fan par bhi hai partav tiri raanai ka
