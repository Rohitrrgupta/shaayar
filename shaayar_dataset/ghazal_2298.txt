kisi ko apne amal ka hisab kya dete
saval saare ghalat the javab kya dete

kharab sadiyon ki be-khvabiyan thiin ankhon men
ab in be-ant khalaon men khvab kya dete

hava ki tarah musafir the dilbaron ke dil
unhen bas ek hi ghar ka azaab kya dete

sharab dil ki talab thi shara ke pahre men
ham itni tangi men us ko sharab kya dete

'munir' dasht shurua se sarab-asa tha
is aaine ko tamanna ki aab kya dete
