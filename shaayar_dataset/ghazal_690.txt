raat itni ja chuki hai aur sona hai abhi
is nagar men ik khushi ka khvab bona hai abhi

kyuun diya dil us but-e-kamsin ko aise vaqt men
dil si shai jis ke liye bas ik khilauna hai abhi

aisi yadon men ghire hain jin se kuchh hasil nahin
aur kitna vaqt un yadon men khona hai abhi

jo hua hona hi tha so ho gaya hai dosto
daagh is ahd-e-sitam ka dil se dhona hai abhi

ham ne khilte dekhna hai phir khayaban-e-bahar
shahr ke atraf ki miTTi men sona hai abhi

baiTh jaaen saya-e-daman-e-ahmad men 'munir'
aur phir sochen vo baten jin ko hona hai abhi
