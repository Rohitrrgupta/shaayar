tire gham ko jaan ki talash thi tire jan-nisar chale gae
tiri rah men karte the sar talab sar-e-rahguzar chale gae

tiri kaj-adai se haar ke shab-e-intizar chali gai
mire zabt-e-hal se ruuTh kar mire gham-gusar chale gae

na saval-e-vasl na arz-e-gham na hikayaten na shikayaten
tire ahd men dil-e-zar ke sabhi ikhtiyar chale gae

ye hamin the jin ke libas par sar-e-rah siyahi likhi gai
yahi daagh the jo saja ke ham sar-e-bazm-e-yar chale gae

na raha junun-e-rukh-e-vafa ye rasan ye daar karoge kya
jinhen jurm-e-ishq pe naaz tha vo gunahgar chale gae
