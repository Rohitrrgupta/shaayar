naseh ko jeb siine se fursat kabhu na ho
dil yaar se phaTe to kisi se rafu na ho

is dil ko de ke luun do jahan ye kabhu na ho
sauda to hove tab ye ki jab us men tu na ho

aina-e-vajud adam men agar tira
vo darmiyan na ho to kahin ham ko ru na ho

jhagá¸Œa to husn o ishq ka chukta hai pal ke biich
gar mahkame men qaazi ke tu ru-ba-ru na ho

qatre ki khul gai hai girah varna ai nasim
shor-e-dimagh murgh-e-chaman gul ki bu na ho

guzre so guzre ahl-e-zamin uupar ai falak
ainda yaan talak to koi khub-ru na ho

dil le ke tujh se barq ke shole ko dijiye
par hai ye Dar ki us ki bhi aisi hi khu na ho

gul ki na tukhm murgh-e-chaman kar sake talash
ham kham-fitraton se tiri justuju na ho

'sauda' badal ke qafiya tu is ghazal ko kah
ai be-adab tu dard se bas du-ba-du na ho
