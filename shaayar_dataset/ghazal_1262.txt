ishq ka naghma junun ke saaz par gaate hain ham
apne gham ki aanch se patthar ko pighlate hain ham

jaag uThte hain to suuli par bhi niind aati nahin
vaqt paḌ jaae to angaron pe so jaate hain ham

zindagi ko ham se baḌh kar kaun kar sakta hai pyaar
aur agar marne pe aa jaaen to mar jaate hain ham

dafn ho kar khaak men bhi dafn rah sakte nahin
lala-o-gul ban ke viranon pe chha jaate hain ham

ham ki karte hain chaman men ehtimam-e-rang-o-bu
ru-e-geti se naqab-e-husn sarkate hain ham

aks paḌte hi sanvar jaate hain chehre ke nuqush
shahid-e-hasti ko yuun aina dikhlate hain ham

mai-kashon ko muzhda sadiyon ke pyason ko naved
apni mahfil apna saaqi le ke ab aate hain ham
