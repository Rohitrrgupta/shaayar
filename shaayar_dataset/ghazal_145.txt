tujh se gile karun tujhe janan manaun main
ik baar apne-ap men aauun to aauun main

dil se sitam ki be-sar-o-kari hava ko hai
vo gard uḌ rahi hai ki khud ko ganvaun main

vo naam huun ki jis pe nadamat bhi ab nahin
vo kaam hain ki apni judai kamaun main

kyunkar ho apne khvab ki ankhon men vapsi
kis taur apne dil ke zamanon men jaun main

ik rang si kaman ho khushbu sa ek tiir
marham si vardat ho aur zakhm khaun main

shikva sa ik daricha ho nashsha sa ik sukut
ho shaam ik sharab si aur laḌkhaḌaun main

phir us gali se apna guzar chahta hai dil
ab us gali ko kaun si basti se laun main
