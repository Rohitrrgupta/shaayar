shahr se yaar savar hua jo savad men khuub ghubar hai aaj
dashti vahsh o tair us ke sar tezi hi men shikar hai aaj

barafarokhta rukh hai us ka kis khubi se masti men
pi ke sharab shagufta hua hai us nau-gul pe bahar hai aaj

us ka bahr-e-husn sarasar auj o mauj o talatum hai
shauq ki apne nigah jahan tak jaave bos-o-kanar hai aaj

ankhen us ki laal huiin hain aur chale jaate hain sar
raat ko daaru pi soya tha us ka subh khumar hai aaj

ghar aae ho faqiron ke to aao baiTho lutf karo
kya hai jaan bin apne kane so in qadmon pe nisar hai aaj

kya puchho ho sanjh talak pahlu men kya kya taá¸Œpa hai
kal ki nisbat dil ko hamare baare kuchh to qarar hai aaj

khuub jo ankhen khol ke dekha shakh-e-gul sa nazar aaya
un rangon phulon men mila kuchh mahv-e-jalva-e-yar hai aaj

jazb-e-ishq jidhar chahe le jaae hai mahmil laila ka
yaani haath men majnun ke naaqe ki us ke mahar hai aaj

raat ka pahna haar jo ab tak din ko utara un ne nahin
shayad 'mir' jamal-e-gul bhi us ke gale ka haar hai aaj
