bahut raha hai kabhi lutf-e-yar ham par bhi
guzar chuki hai ye fasl-e-bahar ham par bhi

urus-e-dahr ko aaya tha pyaar ham par bhi
ye besva thi kisi shab nisar ham par bhi

biTha chuka hai zamana hamen bhi masnad par
hua kiye hain javahir nisar ham par bhi

adu ko bhi jo banaya hai tum ne mahram-e-raz
to fakhr kya jo hua e'tibar ham par bhi

khata kisi ki ho lekin khuli jo un ki zaban
to ho hi jaate hain do ek vaar ham par bhi

ham aise rind magar ye zamana hai vo ghazab
ki Daal hi diya duniya ka baar ham par bhi

hamen bhi atish-e-ulfat jala chuki 'akbar'
haram ho gai dozakh ki naar ham par bhi
