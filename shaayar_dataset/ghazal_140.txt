us manzar-e-sada men kai jaal bandhe the
jab us ka gareban khula baal bandhe the

ai zud-faramosh kahan tu hai ki tujh se
mere to shab-o-roz mah-o-sal bandhe the

vo rashk-e-ghazalan tha magar daam men us ke
ham jaise kai said-e-zabun-hal bandhe the

dekhe koi naseh ki jo halat hai ki ham to
us but ki mohabbat men bahar-hal bandhe the

sayyad ko phir bhi miri parvaz ka Dar tha
main garche qafas men tha par-o-bal bandhe the

yuun dil tah-o-bala kabhi hote nahin dekhe
ik shakhs ke paanv se to bhaunchal bandhe the

vaqt aaya to main maqtal-e-jan men tha akela
yaron ki girah men faqat aqval bandhe the
