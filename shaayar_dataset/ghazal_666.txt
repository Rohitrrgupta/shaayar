naqsh baiThe hai kahan khvahish-e-azadi ka
nang hai naam rihai tiri sayyadi ka

daad de varna abhi jaan pe khelun huun main
dil jalana nahin dekha kisi fariyadi ka

tu ne talvar rakhi sar rakha men banda huun
apni taslim ka bhi aur tiri jalladi ka

shahr ki si rahi raunaq usi ke jite-ji
mar gaya qais jo tha khana khuda vaadi ka

shaikh kya suraten rahti thiin bhala jab tha dair
ru-ba-virani ho is kaabe ki abadi ka

rekhta rutbe ko pahunchaya hua us ka hai
mo'taqid kaun nahin 'mir' ki ustadi ka
