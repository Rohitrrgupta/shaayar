musibat jis se zaail ho rahi saman kar dega
na ghabrana khuda sab mushkilen asan kar dega

kharabat-e-jahan men kaun hai dil-soz saaqi sa
agar tarchhaT bhi dena hai to tujh ko chhan kar dega

qanaat ki bhi daulat ho to istighna nahin lazim
jise tu nafa samjha hai yahi nuqsan kar dega

jagah dil men na de shauq-e-numu-dari buri shai hai
yahi chaska tujhe barbad ai nadan kar dega

kahunga aaj se main sahib-e-ejaz naseh ko
agar mere dil-e-muztar ka itminan kar dega

tamannaon ki mehmani tasavvur ke havale kar
ki jo saman munasib hai vahi saman kar dega

mata-e-be-baha se kam na jaan ai chashm ashkon ko
yahi rona tira khali tiri dukan kar dega

koi gar saltanat bhi de to vapas kar na le ai dil
subuk har tarf tujh ko ghair ka ehsan kar dega

kahe deta huun qatil le khabar jan-baz ki apne
fana shauq-e-shahadat men kisi din jaan kar dega

tiri ru-poshiyan ai husn kab be-kar jaengi
yahi parda ayaan aalam men teri shaan kar dega

yaqin kar le ki khud vo jalva-gar parde men hai varna
yahi zalim guman tera tujhe hairan kar dega

ghazal se kya murad ai 'shad' hai arbab-e-maani ki
kisi din tasfiya us ka mira divan kar dega
