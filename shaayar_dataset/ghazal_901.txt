vo bhi sarahne lage arbab-e-fan ke baad
dad-e-sukhan mili mujhe tark-e-sukhan ke baad

divana-var chand se aage nikal gae
Thahra na dil kahin bhi tiri anjuman ke baad

honTon ko si ke dekhiye pachhtaiyega aap
hangame jaag uThte hain aksar ghuTan ke baad

ghurbat ki ThanDi chhanv men yaad aai us ki dhuup
qadr-e-vatan hui hamen tark-e-vatan ke baad

elan-e-haq men khatra-e-dar-o-rasan to hai
lekin saval ye hai ki dar-o-rasan ke baad

insan ki khvahishon ki koi intiha nahin
do gaz zamin bhi chahiye do gaz kafan ke baad
