na bevafai ka Dar tha na gham judai ka
maza men kya kahun aghaz-e-ashnai ka

kahan nahin hai tamasha tiri khudai ka
magar jo dekhne de roab kibriyai ka

vo na-tavan huun agar nabz ko hui jumbish
to saaf joḌ juda ho gaya kalai ka

shab-e-visal bahut kam hai asman se kaho
ki joḌ de koi TukḌa shab-e-judai ka

ye josh-e-husn se tang aai hai qaba in ki
ki band band hai khvahan girah-kushai ka

kaman haath se rakh said-gah-e-irfan men
ki tiir said hai yaan dam-e-na-rasai ka

vo bad-nasib huun yaar aae mere ghar to bane
simaT ke vasl ki shab til rukh-e-judai ka

hazaron kafir o momin paḌe hain sajde men
buton ke ghar men bhi saman hai khudai ka

tamam ho gae ham pahle hi nigah men haif
na raat vasl ki dekhi na din judai ka

nahin hai mohr lifafa pe khat ke ai qasid
ye daagh hai miri qismat ki na-rasai ka

naqab Daal ke ai aftab-e-hashr nikal
khuda se Dar ye kahin din hai khud-numai ka

nahin qarar ghaḌi bhar kisi ke pahlu men
ye zauq hai tire navak ko dilrubai ka

mari taraf se koi ja ke kohkan se kahe
nahin nahin ye mahal zor-azmai ka

kaha jo main ne ki main khak-e-rah huun tera
to bole hai abhi pindar khud-numai ka

junun jo meri taraf ho vo jast-o-khez karun
ki dil ho TuuT ke TukḌe shikasta-pai ka
