vo hava na rahi vo chaman na raha vo gali na rahi vo hasin na rahe
vo falak na raha vo saman na raha vo makan na rahe vo makin na rahe

vo gulon men gulon ki si bu na rahi vo azizon men lutf ki khu na rahi
vo hasinon men rang-e-vafa na raha kahen aur ki kya vo hamin na rahe

na vo aan rahi na umang rahi na vo rindi o zohd ki jang rahi
su-e-qibla nigahon ke rukh na rahe aur dar pe naqsh-e-jabin na rahe

na vo jaam rahe na vo mast rahe na fidai-e-ahd-e-alast rahe
vo tariqa-e-kar-e-jahan na raha vo mashaghil-e-raunaq-e-din na rahe

hamen laakh zamana lubhae to kya nae rang jo charkh dikhae to kya
ye muhal hai ahl-e-vafa ke liye gham-e-millat o ulfat-e-din na rahe

tire kucha-e-zulf men dil hai mira ab use main samajhta huun dam-e-bala
ye ajiib sitam hai ajiib jafa ki yahan na rahe to kahin na rahe

ye tumhare hi dam se hai bazm-e-tarab abhi jaao na tum na karo ye ghazab
koi baiTh ke lutf uThaega kya ki jo raunaq-e-bazm tumhin na rahe

jo thiin chashm-e-falak ki bhi nur-e-nazar vahi jin pe nisar the shams o qamar
so ab aisi miTi hain vo anjumanen ki nishan bhi un ke kahin na rahe

vahi suraten rah gaiin pesh-e-nazar jo zamane ko pheren idhar se udhar
magar aise jamal-e-jahan-ara jo the raunaq-e-ru-e-zamin na rahe

gham o ranj men 'akbar' agar hai ghira to samajh le ki ranj ko bhi hai fana
kisi shai ko nahin hai jahan men baqa vo ziyada malul o hazin na rahe
