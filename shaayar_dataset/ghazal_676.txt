hamari ankhon men ashkon ka aa ke rah jaana
jhuka ke sar ko tira muskura ke rah jaana

dila bahut na ulajh nama-bar ko kya main ne
sikha diya tha ki jaana to ja ke rah jaana

shahid-e-naz ki bhuli nahin mujhe surat
tiri taraf ko nigahen phira ke rah jaana

vo bazm-e-ghair vo har baar iztirab mira
ba-maslahat vo tira muskura ke rah jaana

Thahar to ja rukh-e-janan pe ai nigah kuchh der
sanad nahin faqat aansu baha ke rah jaana

nigah-e-naz se saaqi ka dekhna mujh ko
mira vo haath men saghar uTha ke rah jaana

jo puchhen hashr men kuchh vo to haan dila shabash
vahan bhi tu yuun hi baten bana ke rah jaana

agar tha nashsha to girna tha pa-e-khum pe mujhe
mujhe pasand nahin laḌkhaḌa ke rah jaana

nahin ye husn nahin bakht ki hai kotahi
saval-e-vasl ka honTon tak aa ke rah jaana

kisi tarah to ye jism-e-kasif paak ho shaad
gali men yaar ki jaana to ja ke rah jaana
