tumhare eajaz-e-husn ki mere dil pe lakhon inayaten hain
tumhari hi den mere zauq-e-nazar ki saari latafaten hain

javan hai suraj jabin pe jis ke tumhare mathe ki raushni hai
sahar hasin hai ki us ke rukh par tumhare rukh ki sabahaten hain

main jin baharon ki parvarish kar raha huun zindan-e-gham men hamdam
kisi ke gesu-o-chashm-o-rukhsar-o-lab ki rangin hikayaten hain

na jaane chhalkae jaam kitne na jaane kitne subu uchhale
magar miri tishnagi ki ab bhi tiri nazar se shikayaten hain

main apni ankhon men sail-e-ashk-e-ravan nahin bijliyan liye huun
jo sar-buland aur ghayur hain ahl-e-gham ye un ki rivayaten hain

main raat ki god men sitare nahin sharare bikherta huun
sahar ke dil men jo apne ashkon se bo raha huun baghavaten hain

ye shairi-e-nau ki paighambari zamane ki davari hai
labon pe mere sahifa-e-inqilab ki surkh ayaten hain
