nasha nashe ke liye hai azaab men shamil
kisi ki yaad ko kiije sharab men shamil

har ik talash yahan faslon se raushan hai
haqiqaten kahan hoti hain khvab men shamil

vo tum nahin ho to phir kaun tha vo tum jaisa
kisi ka zikr to tha har kitab men shamil

hamen bhi shauq hai apni taraf se jiine ka
hamara naam bhi kiije itaab men shamil

akele kamre men gul-dan bolte kab hain
tumhare honT hain shayad gulab men shamil

zamin roz kahan moajiza dikhati hai
miri nigah bhi hogi naqab men shamil

usi ka naam hai naghma usi ka naam ghazal
vo ik sukun jo hai iztirab men shamil
