lakht-e-jigar to apne yak-lakht ro chuka tha
ashk-e-faqat ka jhamka ankhon se lag raha tha

daman men aaj dekha phir lakht main le aaya
TukḌa koi jigar ka palkon men rah gaya tha

us qaid-e-jeb se main chhoTa junun ki daulat
varna gala ye mera juun tauq men phansa tha

musht-e-namak ki khatir is vaste huun hairan
kal zakhm-e-dil nihayat dil ko mire laga tha

ai gard-bad mat de har aan arz-e-vahshat
main bhi kasu zamane is kaam men bala tha

bin kuchh kahe suna hai aalam se main ne kya kya
par tu ne yuun na jaana ai bevafa ki kya tha

roti hai shama itna har shab ki kuchh na puchho
main soz-e-dil ko apne majlis men kyuun kaha tha

shab zakhm-e-sina uupar chhiḌka tha main namak ko
nasur to kahan tha zalim baḌa maza tha

sar maar kar hua tha main khaak us gali men
siine pe mujh ko us ka mazkur naqsh-e-pa tha

so bakht-e-tira se huun pamali-e-saba men
us din ke vaste main kya khaak men mila tha

ye sar-guzasht meri afsana jo hui hai
mazkur us ka us ke kuche men ja-ba-ja tha

sun kar kisi se vo bhi kahne laga tha kuchh kuchh
be-dard kitne bole haan us ko kya hua tha

kahne laga ki jaane meri bala azizan
ahval tha kisi ka kuchh main bhi sun liya tha

ankhen miri khulin jab ji 'mir' ka gaya tab
dekhe se us ko varna mera bhi ji jala tha
