ek hi naqsh hai jitna bhi jahan rah jaae
aag uḌti phire har-su ki dhuan rah jaae

kuchh gharaz is se nahin rizq-e-gada ho ki na ho
kucha-o-rah men avaz-e-sagan rah jaae

ye safar vo hai ki itna bhi ghanimat hai agar
apne ham-rah yahi khaak ravan rah jaae

aur kuchh roz ruke sust lahu ka mausam
aur kuchh der yahi rang-e-khizan rah jaae

aaj kal us ki tarah ham bhi hain khali khali
ek do din use kahiyo ki yahan rah jaae

kuchh to rah jaae tag-o-taz talab men baaqi
vahm apna rahe ya us ka guman rah jaae

vo tamanna huun ki dil se na guzar ho jis ka
vo tamasha huun ki nazron se nihan rah jaae

ye bhi ik marhala-e-sakht hai ai sahab-e-tarz
ki bayan ki jagah andaz-e-bayan rah jaae

naam to phir bhi baḌi baat hai duniya men 'zafar'
ye bhi kya kam hai jo kuchh apna nishan rah jaae
