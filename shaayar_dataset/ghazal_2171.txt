ghairat-e-ishq salamat thi ana zinda thi
vo bhi din the ki rah-o-rasm-e-vafa zinda thi

qais ko dosh na do rakhiyo na farhad ko naam
inhi logon se mohabbat ki ada zinda thi

shahr-e-bimar ke har kucha o baam o dar par
ham bhi marte the ki jab khalq-e-khuda zinda thi

bujh gaiin shamen to dam toá¸Œ gae jhonke bhi
jis tarah zahr-e-raqabat se hava zinda thi

yad-e-ayyam ki sahra-e-mohabbat men 'faraz'
jaras-e-qafila-e-dil ki sada zinda thi
