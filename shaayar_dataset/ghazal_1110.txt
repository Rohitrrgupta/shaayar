gila fuzul tha ahd-e-vafa ke hote hue
so chup raha sitam-e-na-rava ke hote hue

ye qurbaton men ajab fasle paá¸Œe ki mujhe
hai ashna ki talab ashna ke hote hue

vo hila-gar hain jo majburiyan shumar karen
charagh ham ne jalae hava ke hote hue

na chahne pe bhi tujh ko khuda se maang liya
ye haal hai dil-e-be-muddaa ke hote hue

na kar kisi pe bharosa ki kashtiyan Duben
khuda ke hote hue nakhuda ke hote hue

magar ye ahl-e-riya kis qadar barahna hain
galim o dalq o aba o qaba ke hote hue

kise khabar hai ki kasa-ba-dast phirte hain
bahut se log saron par huma ke hote hue

'faraz' aise bhi lamhe kabhi kabhi aae
ki dil-girafta rahe dilruba ke hote hue
