ufuq ke us paar zindagi ke udaas lamhe guzar aauun
agar mira saath de sako tum to maut ko bhi pukar aauun

kuchh is tarah ji raha huun jaise uThae phirta huun laash apni
jo tum zara sa bhi do sahara to bar-e-hasti utaar aauun

badal gae zindagi ke mehvar tavaf-e-dair-o-haram kahan ka
tumhari mahfil agar ho baaqi to main bhi parvana-var aauun

koi to aisa maqam hoga jahan mujhe bhi sukun milega
zamin ke tevar badal rahe hain to asman ko sanvar aauun

agarche israr-e-be-khudi hai tujhe bhi zar-posh mahfilon men
mujhe bhi zid hai ki tere dil men nuqush-e-mazi ubhar aauun

suna hai ek ajnabi si manzil ko uTh rahe hain qadam tumhare
bura na maano to rahnumai ko main sar-e-rahguzar aauun
