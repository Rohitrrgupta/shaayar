jab naam tira lijiye tab chashm bhar aave
is zindagi karne ko kahan se jigar aave

talvar ka bhi maara khuda rakkhe hai zalim
ye to ho koi gor-e-ghariban men dar aave

mai-khana vo manzar hai ki har subh jahan shaikh
divar pe khurshid ka masti se sar aave

kya janen ve murghan-e-giraftar-e-chaman ko
jin tak ki ba-sad-naz nasim-e-sahar aave

tu subh qadam-ranja kare Tuk to hai varna
kis vaste ashiq ki shab-e-gham basar aave

har su sar-e-taslim rakhe said-e-haram hain
vo said-fagan tegh-ba-kaf ta kidhar aave

divaron se sar marte phirne ka gaya vaqt
ab tu hi magar aap kabhu dar se dar aave

vaaiz nahin kaifiyyat-e-mai-khana se agah
yak jura badal varna ye mindil dhar aave

sannaa hain sab khvar azaan jumla huun main bhi
hai aib baá¸Œa us men jise kuchh hunar aave

ai vo ki tu baiTha hai sar-e-rah pe zinhar
kahiyo jo kabhu 'mir' bala-kash idhar aave

mat dasht-e-mohabbat men qadam rakh ki khizar ko
har gaam pe is rah men safar se hazar aave
