chamke ga abhi mere khayalat se aage
vo naqsh ki tha dagh-e-mulaqat se aage

lagta hai ki mushkil hai abhi din ka nikalna
hai raat koi aur bhi is raat se aage

is vahm se vapas nahin palTa huun ki hoga
kuchh aur bhi is khvab-e-tilismat se aage

aram se pichhe vo haTa deta hai mujh ko
baá¸Œhta huun agar us ki hidayat se aage

dauran-e-safar karta huun aram bhi lekin
hota huun Thaharne ke maqamat se aage

uqda isi khatir koi hota hi nahin hal
hain saare savalat javabat se aage

agah kiya hai to hue aur bhi ghafil
vaqif jo nahin the mire halat se aage

ho sakta hai kya koi bhala un ke barabar
rahte hain jo khud apne bayanat se aage

itna bhi bahut hai jo 'zafar' qahat-e-nava men
nikli hai koi baat miri baat se aage
