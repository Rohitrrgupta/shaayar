kuchh faisla to ho ki kidhar jaana chahiye
paani ko ab to sar se guzar jaana chahiye

nashtar-ba-dast shahr se charagari ki lau
ai zakhm-e-be-kasi tujhe bhar jaana chahiye

har baar eá¸Œiyon pe gira hai mira lahu
maqtal men ab ba-tarz-e-digar jaana chahiye

kya chal sakenge jin ka faqat masala ye hai
jaane se pahle rakht-e-safar jaana chahiye

saara jvar-bhaTa mire dil men hai magar
ilzam ye bhi chand ke sar jaana chahiye

jab bhi gae azab-e-dar-o-bam tha vahi
akhir ko kitni der se ghar jaana chahiye

tohmat laga ke maan pe jo dushman se daad le
aise sukhan-farosh ko mar jaana chahiye
