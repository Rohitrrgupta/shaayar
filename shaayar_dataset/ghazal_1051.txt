kab talak muddaa kahe koi
na suno tum to kya kahe koi

ki tujhe bevafa kahe koi
chahe us ko khuda kahe koi

har koi apne gham men hai masruf
kis ko dard-ashna kahe koi

kaun achchha hai is zamane men
kyuun kisi ko bura kahe koi

koi to haq-shanas ho yarab
zulm ko na-ravan kahe koi

vo na samjhenge in kinayon ko
jo kahe barmala kahe koi

aarzu hai ki mera qissa-e-shauq
aaj mere siva kahe koi

ji men aata hai kuchh kahun 'nasir'
kya khabar sun ke kya kahe koi
