khuli kitab ke safhe ulaTte rahte hain
hava chale na chale din palaTte rahte hain

bas ek vahshat-e-manzil hai aur kuchh bhi nahin
ki chand siḌhiyan chaḌhte utarte rahte hain

mujhe to roz kasauTi pe dard kasta hai
ki jaan se jism ke bakhiye udhaḌte rahte hain

kabhi ruka nahin koi maqam-e-sahra men
ki Tiile panv-tale se sarakte rahte hain

ye roTiyan hain ye sikke hain aur daere hain
ye ek duuje ko din bhar pakaḌte rahte hain

bhare hain raat ke reze kuchh aise ankhon men
ujala ho to ham ankhen jhapakte rahte hain
