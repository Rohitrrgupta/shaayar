amiron tak rasai ho chuki bas
miri bakht-azmai ho chuki bas

bahar ab ke bhi jo guzri qafas men
to phir apni rihai ho chuki bas

kahan tak us se qissa qaziya har shab
bahut baham laá¸Œai ho chuki bas

na aaya vo mire jaate jahan se
yahin tak ashnai ho chuki bas

laga hai hausla bhi karne tangi
ghamon ki ab samai ho chuki bas

barabar khaak ke to kar dikhaya
falak bas be-adai ho chuki bas

dani ke paas kuchh rahti hai daulat
hamare haath aai ho chuki bas

dikha us but ko phir bhi ya khudaya
tiri qudrat-numai ho chuki bas

sharar ki si hai chashmak fursat-e-umr
jahan de Tuk dikhai ho chuki bas

gale men gervi kafni hai ab 'mir'
tumhari mirzai ho chuki bas
