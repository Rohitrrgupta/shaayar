rabta laakh sahi qafila-salar ke saath
ham ko chalna hai magar vaqt ki raftar ke saath

gham lage rahte hain har aan khushi ke pichhe
dushmani dhuup ki hai saya-e-divar ke saath

kis tarah apni mohabbat ki main takmil karun
gham-e-hasti bhi to shamil hai gham-e-yar ke saath

lafz chunta huun to mafhum badal jaata hai
ik na ik khauf bhi hai jurat-e-izhar ke saath

dushmani mujh se kiye ja magar apna ban kar
jaan le le miri sayyad magar pyaar ke saath

do ghaá¸Œi aao mil aaen kisi 'ghalib' se 'qatil'
hazrat-e-'zauq' to vabasta hain darbar ke saath
