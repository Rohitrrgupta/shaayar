kahe hai kohkan kar fikr meri khasta-hali men
ilahi shukr karta huun tiri dargah 'aali men

main vo pazhmurda sabza huun ki ho kar khaak se sarzad
yakayak aa gaya us asman ki paemali men

tu sach kah rang paan hai ye ki khuun ishq-bazan hai
sukhan rakhte hain kitne shakhs tere lab ki laali men

bura kahna bhi mera khush na aaya us ko to varna
tasalli ye dil-e-nashad hota ek gaali men

mire ustad ko firdaus-e-aala men mile jaaga
paḌhaya kuchh na ghair-az-ishq mujh ko khurd-sali men

kharabi 'ishq se rahti hai dil par aur nahin rahta
nihayat 'aib hai ye is dayar-e-gham ke vaali men

nigah-e-chashm pur-khashm-e-butan par mat nazar rakhna
mila hai zahr ai dil is sharab-e-portugali men

sharab-e-khun bin taḌpun se dil labrez rahta hai
bhare hain sang-reze main nai is mina-e-khali men

khilaf un aur khuban ke sada ye ji men rahta hai
yahi to 'mir' ik khubi hai maashuq-e-khayali men
