yahan sab se alag sab se juda hona tha mujh ko
magar kya ho gaya huun aur kya hona tha mujh ko

abhi ik lahar thi jis ko guzarna tha saron se
abhi ik lafz tha men aur ada hona tha mujh ko

phir us ko DhunDne men umr saari biit jaati
koi apni hi gum-gashta sada hona tha mujh ko

pasand aaya kisi ko mera andhi ban ke uThna
kisi ki raae men bad-e-saba hona tha mujh ko

vahan se bhi guzar aaya huun khamoshi men ab ke
jahan ik shor ki surat bapa hona tha mujh ko

dar-o-divar se itni mohabbat kis ke liye thi
agar is qaid khane se riha hona tha mujh ko

main apni raakh se be-shak dobara sar uThata
magar ik baar to jal kar fana hona tha mujh ko

main andar se kahin tabdil hona chahta tha
purani kenchuli men hi naya hona tha mujh ko

'zafar' main ho gaya kuchh aur varna asl men to
bura hona tha mujh ko ya bhala hona tha mujh ko
