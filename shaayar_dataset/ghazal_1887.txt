qurbaten hote hue bhi faslon men qaid hain
kitni azadi se ham apni hadon men qaid hain

kaun si ankhon men mere khvab raushan hain abhi
kis ki ninden hain jo mere ratjagon men qaid hain

shahr abadi se khali ho gae khushbu se phuul
aur kitni khvahishen hain jo dilon men qaid hain

paanv men rishton ki zanjiren hain dil men khauf ki
aisa lagta hai ki ham apne gharon men qaid hain

ye zamin yunhi sikuḌti jaegi aur ek din
phail jaenge jo tufan sahilon men qaid hain

is jazire par azal se khaak uḌti hai hava
manzilon ke bhed phir bhi raston men qaid hain

kaun ye patal se ubhra kinare par 'salim'
sar-phiri maujen abhi tak daeron men qaid hain
