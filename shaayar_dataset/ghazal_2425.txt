kahin be-khayal ho kar yunhi chhu liya kisi ne
kai khvab dekh Daale yahan meri be-khudi ne

mire dil main kaun hai tu ki hua jahan andhera
vahin sau diye jalae tire rukh ki chandni ne

kabhi is pari ka hai kuchh kabhi us hasin ki mahfil
mujhe dar-ba-dar phiraya mire dil ki sadgi ne

hai bhala sa naam us ka main abhi se kya bataun
kiya be-qarar hans kar mujhe ek aadmi ne

are mujh pe naaz vaalo ye niyaz-mandiyan kyon
hai yahi karam tumhara to mujhe na doge jiine
