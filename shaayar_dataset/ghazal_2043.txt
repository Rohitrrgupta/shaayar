sukut-e-sham-e-khizan hai qarib aa jaao
baḌa udaas saman hai qarib aa jaao

na tum ko khud pe bharosa na ham ko zom-e-vafa
na e'tibar-e-jahan hai qarib aa jaao

rah-e-talab men kisi ko kisi ka dhyan nahin
hujum-e-ham-safaran hai qarib aa jaao

jo dasht-e-ishq men bichhḌe vo umr bhar na mile
yahan dhuan hi dhuan hai qarib aa jaao

ye andhiyan hain to shahr-e-vafa ki khair nahin
zamana khak-fishan hai qarib aa jaao

faqih-e-shahr ki majlis nahin ki duur raho
ye bazm-e-pir-e-mughan hai qarib aa jaao

'faraz' duur ke suraj ghurub samjhe gae
ye daur-e-kam-nazaran hai qarib aa jaao
