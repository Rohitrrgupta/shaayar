tujhe kho kar bhi tujhe paun jahan tak dekhun
husn-e-yazdan se tujhe husn-e-butan tak dekhun

tu ne yuun dekha hai jaise kabhi dekha hi na tha
main to dil men tire qadmon ke nishan tak dekhun

sirf is shauq men puchhi hain hazaron baten
main tira husn tire husn-e-bayan tak dekhun

mere virana-e-jan men tiri yadon ke tufail
phuul khilte nazar aate hain jahan tak dekhun

vaqt ne zehn men dhundla diye tere khad-o-khal
yuun to main TuTte taron ka dhuan tak dekhun

dil gaya tha to ye ankhen bhi koi le jaata
main faqat ek hi tasvir kahan tak dekhun

ik haqiqat sahi firdaus men huron ka vajud
husn-e-insan se nimaT luun to vahan tak dekhun
