kab vo zahir hoga aur hairan kar dega mujhe
jitni bhi mushkil men huun asan kar dega mujhe

ru-ba-ru kar ke kabhi apne mahakte surkh honT
ek do pal ke liye gul-dan kar dega mujhe

ruuh phunkega mohabbat ki mire paikar men vo
phir vo apne samne be-jan kar dega mujhe

khvahishon ka khuun bahaega sar-e-bazar-e-shauq
aur mukammal be-e-sar-o-saman kar dega mujhe

munhadim kar dega aa kar saari tamirat-e-dil
dekhte hi dekhte viran kar dega mujhe

ek na-maujudgi rah jaegi charon taraf
rafta rafta is qadar sunsan kar dega mujhe

ya to mujh se vo chhuá¸Œa dega ghazal-goi 'zafar'
ya kisi din sahab-e-divan kar dega mujhe
