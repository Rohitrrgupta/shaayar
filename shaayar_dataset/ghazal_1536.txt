kuchh yadgar-e-shahr-e-sitamgar hi le chalen
aae hain is gali men to patthar hi le chalen

yuun kis tarah kaTega kaḌi dhuup ka safar
sar par khayal-e-yar ki chadar hi le chalen

ranj-e-safar ki koi nishani to paas ho
thoḌi si khak-e-kucha-e-dilbar hi le chalen

ye kah ke chheḌti hai hamen dil-giraftagi
ghabra gae hain aap to bahar hi le chalen

is shahr-e-be-charagh men jaegi tu kahan
aa ai shab-e-firaq tujhe ghar hi le chalen
