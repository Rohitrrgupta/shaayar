nisbat rahe tum se sada hazrat nizamuddin-ji
mangun main kya is ke siva hazrat nizamuddin-ji

ankhon pe yuun chhae ho tum har ja nazar aae ho tum
kaisa junun mujh ko hua hazrat nizamuddin-ji

hathon se tum ne jo kiya raushan vafa ka ik diya
andhi ki zad men vo jala hazrat nizamuddin-ji

lete the allah naam jo japte the dil men raam jo
tum ne kiya sab ka bhala hazrat nizamuddin-ji

'khusrav' ki ankhon se kabhi dekhe agar tum ko koi
ahval hoga us ka kya hazrat nizamuddin-ji
