us ne ham ko guman men rakkha
aur phir kam hi dhyan men rakkha

kya qayamat-numu thi vo jis ne
hashr us ki uThan men rakkha

joshish-e-khun ne apne fan ka hisab
ek chup ik chaTan men rakkha

lamhe lamhe ki apni thi ik shaan
tu ne hi ek shaan men rakkha

ham ne paiham qubul-o-rad kar ke
us ko ek imtihan men rakkha

tum to us yaad ki amaan men ho
us ko kis ki amaan men rakkha

apna rishta zamin se hi rakkho
kuchh nahin asman men rakkha
