nahin ki nama-baron ko talash karte hain
ham apne be-khabaron ko talash karte hain

mohabbaton ka bhi mausam hai jab guzar jaae
sab apne apne gharon ko talash karte hain

suna hai kal jinhen dastar-e-iftikhar mili
vo aaj apne saron ko talash karte hain

ye ishq kya hai ki izhar-e-arzu ke liye
harif nauhagaron ko talash karte hain

ye ham jo DhunDte phirte hain qatl-gahon ko
dar-asl charagaron ko talash karte hain

riha hue pa ajab haal hai asiron ka
ki ab vo apne paron ko talash karte hain

'faraz' daad ke qabil hai justuju un ki
jo ham se dar-badaron ko talash karte hain
