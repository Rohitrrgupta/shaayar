paani men aks aur kisi asman ka hai
ye naav kaun si hai ye dariya kahan ka hai

divar par khile hain nae mausamon ke phuul
saaya zamin par kisi pichhle makan ka hai

charon taraf hain sabz salakhen bahar ki
jin men ghira hua koi mausam khizan ka hai

sab kuchh badal gaya hai tah-e-asman magar
badal vahi hain rang vahi asman ka hai

dil men khayal-e-shahr-e-tamanna tha jis jagah
vaan ab malal ik safar-e-raegan ka hai
