lazim tha ki dekho mira rasta koi din aur
tanha gae kyuun ab raho tanha koi din aur

miT jaega sar gar tira patthar na ghisega
huun dar pe tire nasiya-farsa koi din aur

aae ho kal aur aaj hi kahte ho ki jaun
maana ki hamesha nahin achchha koi din aur

jaate hue kahte ho qayamat ko milenge
kya khuub qayamat ka hai goya koi din aur

haan ai falak-e-pir javan tha abhi aarif
kya tera bigaḌta jo na marta koi din aur

tum mah-e-shab-e-char-dahum the mire ghar ke
phir kyuun na raha ghar ka vo naqsha koi din aur

tum kaun se the aise khare dad-o-sitad ke
karta malak-ul-maut taqaza koi din aur

mujh se tumhen nafrat sahi nayyar se laḌai
bachchon ka bhi dekha na tamasha koi din aur

guzri na ba-har-hal ye muddat khush o na-khush
karna tha javan-marg guzara koi din aur

nadan ho jo kahte ho ki kyuun jiite hain 'ghalib'
qismat men hai marne ki tamanna koi din aur
