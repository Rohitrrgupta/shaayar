kal ham ne bazm-e-yar men kya kya sharab pi
sahra ki tishnagi thi so dariya sharab pi

apnon ne taj diya hai to ghairon men ja ke baiTh
ai khanuman-kharab na tanha sharab pi

tu ham-safar nahin hai to kya sair-e-gulsitan
to ham-subu nahin hai to phir kya sharab pi

ik mehrban buzurg ne ye mashvara diya
dukh ka koi 'ilaj nahin ja sharab pi

badal garaj raha tha idhar mohtasib udhar
phir jab talak ye uqda na suljha sharab pi

ai tu ki tere dar pe hain rindon ke jamghaTe
ik roz us faqir ke ghar aa sharab pi

do jaam un ke naam bhi ai pir-e-mai-kada
jin raftagan ke saath hamesha sharab pi

kal ham se apna yaar khafa ho gaya 'faraz'
shayad ki ham ne had se ziyada sharab pi
