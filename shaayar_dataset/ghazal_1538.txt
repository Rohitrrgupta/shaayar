khushi hai sab ko ki operation men khuub nishtar ye chal raha hai
kisi ko is ki khabar nahin hai mariz ka dam nikal raha hai

fana isi rang par hai qaaim falak vahi chaal chal raha hai
shikasta o muntashir hai vo kal jo aaj sanche men Dhal raha hai

ye dekhte ho jo kasa-e-sar ghurur-e-ghaflat se kal tha mamlu
yahi badan naaz se pala tha jo aaj miTTi men gal raha hai

samajh ho jis ki baligh samjhe nazar ho jis ki vasia dekhe
abhi yahan khaak bhi uá¸Œegi jahan ye qulzum ubal raha hai

kahan ka sharqi kahan ka gharbi tamam dukh sukh hai ye masavi
yahan bhi ik ba-murad khush hai vahan bhi ik gham se jal raha hai

uruj-e-qaumi zaval-e-qaumi khuda ki qudrat ke hain karishme
hamesha radd-o-badal ke andar ye amr political raha hai

maza hai spech ka dinner men khabar ye chhapti hai pioner men
falak ki gardish ke saath hi saath kaam yaron ka chal raha hai
