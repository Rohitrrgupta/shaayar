gul sharm se bah jaega gulshan men ho kar aab sa
burqe se gar nikla kahin chehra tira mahtab sa

gul-e-barg ka ye rang hai marjan ka aisa Dhang hai
dekho na jhumke hai paá¸Œa vo honT laal-e-nab sa

vo maya-e-jan to kahin paida nahin jon kimiya
main shauq ki ifrat se betab huun simab sa

dil taab hi laaya na Tuk ta yaad rahta ham-nashin
ab aish roz-e-vasl ka hai ji men bhula khvab sa

sannahaTe men jaan ke hosh-o-havas-o-dam na tha
asbab saara le gaya aaya tha ik sailab sa

ham sar-kashi se muddaton masjid se bach bach kar chale
ab sajde hi men guzre hai qad jo hua mehrab sa

thi ishq ki vo ibtida jo mauj si uTThi kabhu
ab dida-e-tar ko jo tum dekho to hai girdab sa

bahke jo ham mast aa gae sau baar masjid se uTha
vaaiz ko maare khauf ke kal lag gaya jullab sa

rakh haath dil par 'mir' ke daryaft kar kya haal hai
rahta hai aksar ye javan kuchh in dinon betab sa
