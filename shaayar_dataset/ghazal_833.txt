furqat men vaslat barpa hai allah-hu ke baaḌe men
ashob-e-vahdat barpa hai allah-hu ke baaḌe men

ruh-e-kul se sab ruhon par vasl ki hasrat taari hai
ik sar-e-hikmat barpa hai allah-hu ke baaḌe men

be-ahvali ki halat hai shayad ya shayad ki nahin
par ahvaliyyat barpa hai allah-hu ke baaḌe men

mukhtari ke lab silvana jabr ajab-tar Thahra hai
haijan-e-ghairat barpa hai allah-hu ke baaḌe men

baaba alif irshad-kunan hain pesh-e-adam ke baare men
hairat be-hairat barpa hai allah-hu ke baaḌe men

maani hain lafzon se barham qahr-e-khamoshi aalam hai
ek ajab hujjat barpa hai allah-hu ke baaḌe men

maujudi se inkari hai apni zid men naz-e-vajud
halat si halat barpa hai allah-hu ke baaḌe men
