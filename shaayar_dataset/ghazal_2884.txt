milun us se to milne ki nishani maang leta huun
takalluf-bartaraf pyasa huun paani maang leta huun

saval-e-vasl karta huun ki chamkaun lahu dil ka
main apna rang bharne ko kahani maang leta huun

ye kya ahl-e-havas ki tarah har shai mangte rahna
ki main to sirf us ki mehrbani maang leta huun

vo sair-e-subh ke aalam men hota hai to main us se
ghaḌi bhar ke liye khvab-e-javani maang leta huun

jahan rukne lage mere dil-e-bimar ki dhaḌkan
main un qadmon se thoḌi si ravani maang leta huun

mira meyar meri bhi samajh men kuchh nahin aata
nae lamhon men tasviren purani maang leta huun

ziyan-kari 'zafar' buniyad hai meri tijarat ki
subuksari ke badle sargirani maang leta huun
