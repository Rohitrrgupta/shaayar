chalo ham hi pahal kar den ki ham se bad-guman kyuun ho
koi rishta zara si zid ki khatir raegan kyuun ho

main zinda huun to is zinda-zamiri ki badaulat hi
jo bole tere lahje men bhala meri zaban kyuun ho

saval akhir ye ik din dekhna ham hi uThaenge
na samjhe jo zamin ke gham vo apna asman kyuun ho

hamari guftugu ki aur bhi samten bahut si hain
kisi ka dil dukhane hi ko phir apni zaban kyuun ho

bikhar kar rah gaya hamsaegi ka khvab hi varna
diye is ghar men raushan hon to us ghar men dhuan kyuun ho

mohabbat asman ko jab zamin karne ki zid Thahri
to phir buzdil usulon ki sharafat darmiyan kyuun ho

ummiden saari duniya se 'vasim' aur khud men aise gham
kisi pe kuchh na zahir ho to koi mehrban kyuun ho
