ji hi ji men vo jal rahi hogi
chandni men Tahal rahi hogi

chand ne taan li hai chadar-e-abr
ab vo kapḌe badal rahi hogi

so gai hogi vo shafaq-andam
sabz qindil jal rahi hogi

surkh aur sabz vadiyon ki taraf
vo mire saath chal rahi hogi

chaḌhte chaḌhte kisi pahaḌi par
ab vo karvaT badal rahi hogi

peḌ ki chhal se ragaḌ kha kar
vo tane se phisal rahi hogi

nil-gun jhiil naaf tak pahne
sandalin jism mal rahi hogi

ho ke vo khvab-e-aish se bedar
kitni hi der shal rahi hogi
