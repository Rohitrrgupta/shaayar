ye mira bujhta sulagta sin ye mere rat-din
kis tarah kaTte bhala tujh bin ye mere rat-din

biite savan kah rahe hain ye chhama-chham the kabhi
ab to hain goya faqat kin-min ye mere rat-din

main ne armanon ka pahla raqs dekha tha jahan
kaash ho jaate vahin sakin ye mere rat-din

DhunDh laate hain hamesha mere jurmon ka javaz
ye mire sab se baḌe mohsin ye mere rat-din

tu samajhta hai juda khud ko agar mujh se to phir
sainkaḌon se zarb de kar gin ye mere rat-din

Dar raha huun umr ki na-paedari se 'qatil'
vaqt ke hathon na jaaen chhin ye mere rat-din
