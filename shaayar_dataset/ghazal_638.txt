kitni ashaon ki lashen sukhen dil ke angan men
kitne suraj Duub gae hain chehron ke pile-pan men

bachchon ke miThe honTon par pyaas ki sukhi ret jami
duudh ki dharen gaae ke than se gir gaiin nagon ke phan men

registanon men jalte hain paḌe hue sau naqsh-e-qadam par
aaj khiraman koi nahin hai ummidon ke gulshan men

chakna-chur hua khvabon ka dilkash dilchasp aina
TeḌhi tirchhi tasviren hain TuTe-phuTe darpan men

pa-e-junun men paḌi hui hain hirs-o-hava ki zanjiren
qaid hai ab tak haath sahar ka tariki ke kangan men

ankhon ki kuchh nauras kaliyan nim-shagufta ghuncha-e-lab
kaise kaise phuul bhare hain gulchinon ke daman men

dast-e-ghaib ki tarah chhupa hai zulm ka haath sitam ka vaar
khushk lahu ki barish dekhi ham ne kucha-e-barzan men
