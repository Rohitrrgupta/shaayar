na jaane kyuun mujhe us se hi khauf lagta hai
mire liye jo zamane ko chhoḌ aaya hai

andheri shab ke havalon men us ko rakkha hai
jo saare shahr ki ninden uḌa ke soya hai

rafaqaton ke safar men to be-yaqini thi
ye fasla hai jo rishta banae rakhta hai

vo khvab the jinhen ham mil ke dekh sakte the
ye bar-e-zist hai tanha uThana paḌta hai

hamen kitabon men kya DhunDne chale ho 'vasim'
jo ham ko paḌh nahin paae unhin ne likkha hai
