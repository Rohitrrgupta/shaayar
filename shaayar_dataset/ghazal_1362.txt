aao ab mil ke gulistan ko gulsitan kar den
har gul-o-lala ko raqsan o ghazal-khvan kar den

aql hai fitna-e-bedar sula den is ko
ishq ki jins-e-giran-maya ko arzan kar den

dast-e-vahshat men ye apna hi gareban kab tak
khatm ab silsila-e-chak-e-gareban kar den

khun-e-adam pe koi harf na aane paae
jinhen insan nahin kahte unhen insan kar den

daman-e-khak pe ye khuun ke chhinTe kab tak
inhin chhinTon ko bahisht-e-gul-o-raihan kar den

maah o anjum bhi hon sharminda-e-tanvir 'majaz'
dasht-e-zulmat men ik aisa charaghan kar den
