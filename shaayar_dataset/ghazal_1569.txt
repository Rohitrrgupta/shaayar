nazar jo koi bhi tujh sa hasin nahin aata
kisi ko kya mujhe khud bhi yaqin nahin aata

tira khayal bhi teri tarah sitamgar hai
jahan pe chahiye aana vahin nahin aata

jo hone vaala hai ab us ki fikr kya kiije
jo ho chuka hai usi par yaqin nahin aata

ye mera dil hai ki manzar ujaaḌ basti ka
khule hue hain sabhi dar makin nahin aata

bichhaḌna hai to bichhaḌ ja isi do-rahe par
ki moḌ aage safar men kahin nahin aata
