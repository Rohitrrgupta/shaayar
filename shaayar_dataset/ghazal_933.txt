jhunjhlae hain lajae hain phir muskurae hain
kis ehtimam se unhen ham yaad aae hain

dair-o-haram ke habs-kadon ke satae hain
ham aaj mai-kade ki hava khane aae hain

ab ja ke aah karne ke adab aae hain
duniya samajh rahi hai ki ham muskurae hain

guzre hain mai-kade se jo tauba ke baad ham
kuchh duur adatan bhi qadam laá¸Œkhaá¸Œae hain

ai josh-e-girya dekh na karna khajil mujhe
ankhen miri zarur hain aansu parae hain

ai maut ai bahisht-e-sukun aa khush-amdid
ham zindagi men pahle pahal muskurae hain

jitni bhi mai-kade men hai saaqi pila de aaj
ham tishna-kam zohd ke sahra se aae hain

insan jite-ji karen tauba khataon se
majburiyon ne kitne farishte banae hain

samjhate qabl-e-ishq to mumkin tha banti baat
naseh gharib ab hamen samjhane aae hain

kaabe men khairiyat to hai sab hazrat-e-'khumar'
ye dair hai janab yahan kaise aae hain
