raqs karne ka mila hukm jo dariyaon men
ham ne khush ho ke bhanvar bandh liye paanv men

un ko bhi hai kisi bhige hue manzar ki talash
buund tak bhi na bo sake jo kabhi sahraon men

a mire ham-safaro tum bhi thake-hare ho
dhuup ki tum to milavaT na karo chhanv men

jo bhi aata hai batata hai naya koi ilaaj
baT na jaae tira bimar masihaon men

hausla kis men hai yusuf ki kharidari ka
ab to mahngai ke charche hain zulekhaon men

jis barahman ne kaha hai ki ye saal achchha hai
us ko dafnao mire haath ki rekhaon men

vo khuda hai kisi TuuTe hue dil men hoga
masjidon men use DhunDo na kalisaon men

ham ko aapas men mohabbat nahin karne dete
ik yahi aib hai is shahr ke danaon men

mujh se karte hain 'qatil' is liye kuchh log hasad
kyuun mire sher hain maqbul hasinaon men
