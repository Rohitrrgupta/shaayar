tere qarib aa ke baḌi uljhanon men huun
main dushmanon men huun ki tire doston men huun

mujh se gurez-pa hai to har rasta badal
main sang-e-rah huun to sabhi raston men huun

tu aa chuka hai sath pe kab se khabar nahin
bedard main abhi unhin gahraiyon men huun

ai yar-e-khush-dayar tujhe kya khabar ki main
kab se udasiyon ke ghane jangalon men huun

tu luuT kar bhi ahl-e-tamanna ko khush nahin
yaan luT ke bhi vafa ke inhi qafilon men huun

badla na mere baad bhi mauzu-e-guftugu
main ja chuka huun phir bhi tiri mahfilon men huun

mujh se bichhaḌ ke tu bhi to roega umr bhar
ye soch le ki main bhi tiri khvahishon men huun

tu hans raha hai mujh pe mira haal dekh kar
aur phir bhi main sharik tire qahqahon men huun

khud hi misal-e-lala-e-sahra lahu lahu
aur khud 'faraz' apne tamashaiyon men huun
