ankhon men bas ke dil men sama kar chale gae
khvabida zindagi thi jaga kar chale gae

husn-e-azal ki shaan dikha kar chale gae
ik vaqia sa yaad dila kar chale gae

chehre tak astin vo la kar chale gae
kya raaz tha ki jis ko chhupa kar chale gae

rag rag men is tarah vo sama kar chale gae
jaise mujhi ko mujh se chura kar chale gae

meri hayat-e-ishq ko de kar junun-e-shauq
mujh ko tamam hosh bana kar chale gae

samjha ke pastiyan mire auj-e-kamal ki
apni bulandiyan vo dikha kar chale gae

apne farogh-e-husn ki dikhla ke vusaten
mere hudud-e-shauq baḌha kar chale gae

har shai ko meri khatir-e-nashad ke liye
aina-e-jamal bana kar chale gae

aae the dil ki pyaas bujhane ke vaste
ik aag si vo aur laga kar chale gae

aae the chashm-e-shauq ki hasrat nikalne
sar-ta-qadam nigah bana kar chale gae

ab karobar-e-ishq se fursat mujhe kahan
kaunain ka vo dard baḌha kar chale gae

shukr-e-karam ke saath ye shikva bhi ho qubul
apna sa kyuun na mujh ko bana kar chale gae

lab tharthara ke rah gae lekin vo ai 'jigar'
jaate hue nigah mila kar chale gae
