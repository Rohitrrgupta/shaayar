zinda bhi khalq men huun mara bhi hua huun main
huun mukhtalif bhi is men phansa bhi hua huun main

jo ahl-e-shahr ko kisi surat nahin hai raas
aisi yahan pe ab-o-hava bhi hua huun main

azurda kyuun hain ab mire shevan pe ahl-e-bagh
kuchh din yahan pe naghma-sara bhi hua huun main

in barishon ki mujh ko tamanna bhi thi bahut
divar se zara sa miTa bhi hua huun main

rahta huun duur us ke dil-e-narm se magar
patthar ki tarah is men juḌa bhi hua huun main

zinda huun phir bhi ek umid-e-bahar par
patta huun aur shajar se jhaḌa bhi hua huun main

rahta nahin huun bojh kisi par ziyada der
kuchh qarz tha agar to ada bhi hua huun main

rakhne lage hain kuchh nazar-andaz bhi ye log
manzar se apne aap haTa bhi hua huun main

ik duur ke safar pe ravana bhi huun 'zafar'
sust-ul-vajud ghar men paḌa bhi hua huun main
