apne chehre se jo zahir hai chhupaen kaise
teri marzi ke mutabiq nazar aaen kaise

ghar sajane ka tasavvur to bahut baad ka hai
pahle ye tai ho ki is ghar ko bachaen kaise

laakh talvaren baḌhi aati hon gardan ki taraf
sar jhukana nahin aata to jhukaen kaise

qahqaha aankh ka bartao badal deta hai
hansne vaale tujhe aansu nazar aaen kaise

phuul se rang juda hona koi khel nahin
apni miTTi ko kahin chhoḌ ke jaaen kaise

koi apni hi nazar se to hamen dekhega
ek qatre ko samundar nazar aaen kaise

jis ne danista kiya ho nazar-andaz 'vasim'
us ko kuchh yaad dilaen to dilaen kaise
