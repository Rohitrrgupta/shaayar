main zard aag na paani ke sard Dar men raha
raha to soi hui khaak ke khatar men raha

vo gard-bad ki dil ki zaban ka zaiqa hai
nazar-ufuq pe huvaida hua na sar men raha

ki shamil is men miri larzish-e-khayal bhi thi
jo asl chhoḌ ke main aks ke asar men raha

tire libas pe ho us ki vapsi ki chamak
jo ek umr tire khuun ke asar men raha

ghira tha charon taraf dhoḌ ki qanat sa main
magan zamana kisi naqsh-e-tar-ba-tar men raha

us ek lamhe ki gum-gashtagi pe khush hain sabhi
jo hashr ban ke mire sang-e-be-sharar men raha

ye shahr zinda hai lekin har ek lafz ki laash
jahan kahin se uThi shor mere ghar men raha

chapatiyan thiin bandhi peT par magar shab-bhar
ubharta Dubta main bhuuk ke bhanvar men raha

kahan se kaise kise kaun le uḌa tha 'zafar'
jo aadhi raat ko raula sa dasht o dar men raha
