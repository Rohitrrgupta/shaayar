gunge labon pe harf-e-tamanna kiya mujhe
kis kor-chashm-shab men sitara kiya mujhe

zakhm-e-hunar ko samjhe hue hai gul-e-hunar
kis shahr-e-na-sipas men paida kiya mujhe

jab harf-na-shanas yahan lafz-fahm hain
kyuun zauq-e-sher de ke tamasha kiya mujhe

khushbu hai chandni hai lab-e-ju hai aur main
kis be-panah raat men tanha kiya mujhe

di tishnagi khuda ne to chashme bhi de diye
siine men dasht ankhon men dariya kiya mujhe

main yuun sambhal gai ki tiri bevafai ne
be-e'tibariyon se shanasa kiya mujhe

vo apni ek zaat men kul kaenat tha
duniya ke har fareb se milva diya mujhe

auron ke saath mera taaruf bhi jab hua
hathon men haath le ke vo socha kiya mujhe

biite dinon ka aks na ainda ka khayal
bas khali khali ankhon se dekha kiya mujhe
