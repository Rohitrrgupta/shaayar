rang khush-bu men agar hal ho jaae
vasl ka khvab mukammal ho jaae

chand ka chuma hua surkh gulab
titari dekhe to pagal ho jaae

main andheron ko ujalun aise
tirgi aankh ka kajal ho jaae

dosh par barishen le ke ghumen
main hava aur vo badal ho jaae

narm sabze pe zara jhuk ke chale
shabnami raat ka anchal ho jaae

umr bhar thame rahe khush-bu ko
phuul ka haath magar shal ho jaae

chiḌiya patton men simaT kar soe
peḌ yuun phaile ki jangal ho jaae
