khanjar-ba-kaf vo jab se saffak ho gaya hai
mulk in sitam-zadon ka sab paak ho gaya hai

jis se use lagaun rukha hi ho mile hai
siine men jal kar az-bas dil khaak ho gaya hai

kya janon lazzat-e-dard us ki jarahaton ki
ye janon huun ki siina sab chaak ho gaya hai

sohbat se is jahan ki koi khalas hoga
is fahisha pe sab ko imsak ho gaya hai

divar kohna hai ye mat baiTh us ke saae
uTh chal ki asman to ka vaak ho gaya hai

sharm-o-haya kahan ki har baat par hai shamshir
ab to bahut vo ham se bebak ho gaya hai

har harf bas-ki roya hai haal par hamare
qasid ke haath men khat namnak ho gaya hai

zer-e-falak bhala to rove hai aap ko 'mir'
kis kis tarah ka aalam yaan khaak ho gaya hai
