kis kis tarah se mujh ko na rusva kiya gaya
ghairon ka naam mere lahu se likha gaya

nikla tha main sada-e-jaras ki talash men
dhoke se is sukut ke sahra men aa gaya

kyuun aaj us ka zikr mujhe khush na kar saka
kyuun aaj us ka naam mira dil dukha gaya

main jism ke hisar men mahsur huun abhi
vo ruuh ki hadon se bhi aage chala gaya

is hadse ko sun ke karega yaqin koi
suraj ko ek jhonka hava ka bujha gaya
