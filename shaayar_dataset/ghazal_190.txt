sharmindagi hai ham ko bahut ham mile tumhen
tum sar-ba-sar khushi the magar gham mile tumhen

main apne aap men na mila is ka gham nahin
gham to ye hai ki tum bhi bahut kam mile tumhen

hai jo hamara ek hisab us hisab se
aati hai ham ko sharm ki paiham mile tumhen

tum ko jahan-e-shauq-o-tamanna men kya mila
ham bhi mile to darham o barham mile tumhen

ab apne taur hi men nahin tum so kaash ki
khud men khud apna taur koi dam mile tumhen

is shahr-e-hila-ju men jo mahram mile mujhe
fariyad jan-e-jan vahi mahram mile tumhen

deta huun tum ko khushki-e-mizhgan ki main dua
matlab ye hai ki daman-e-pur-nam mile tumhen

main un men aaj tak kabhi paaya nahin gaya
janan jo mere shauq ke aalam mile tumhen

tum ne hamare dil men bahut din safar kiya
sharminda hain ki us men bahut kham mile tumhen

yuun ho ki aur hi koi havva mile mujhe
ho yuun ki aur hi koi aadam mile tumhen
