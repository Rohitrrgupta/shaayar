hazar bandish-e-auqat se nikalta hai
ye din nahin jo miri raat se nikalta hai

vo raushni men bhi hota nahin kahin maujud
jo rang mah-e-mulaqat se nikalta hai

mujhe bahut hai jo khushbu ka ek jhonka sa
kabhi kabhi tire baghat se nikalta hai

isi navah men abad huun kahin main bhi
dhuan jo mere mazafat se nikalta hai

dil aur tarha ke halat se ulajhta hua
kuchh aur tarha ke halat se nikalta hai

subut saara hamare khilaf bhi ab to
hamare apne bayanat se nikalta hai

jo charon samt girani ki hai faravani
to qahat bhi isi buhtat se nikalta hai

vo lahn jis ka sarokar hi nahin mujh se
kabhi to vo bhi miri zaat se nikalta hai

'zafar' ye bais-e-tashvish bhi hai sab ke liye
jo matlab aur miri baat se nikalta hai
