rahi na-gufta mire dil men dastan meri
na us dayar men samjha koi zaban meri

ba-rang-e-saut-e-jaras tujh se duur huun tanha
khabar nahin hai tujhe aah karvan meri

tire na aaj ke aane men subh ke mujh paas
hazar jaae gai tab-e-bad-guman meri

vo naqsh-e-pai huun main miT gaya ho jo rah men
na kuchh khabar hai na sudh haigi rah-ravan meri

shab us ke kuche men jaata huun is tavaqqoa par
ki ek dost hai vaan khvab pasban meri

usi se duur raha asal muddaa jo tha
gai ye umr-e-aziz aah raegan meri

tire firaq men jaise khayal muflis ka
gai hai fikr-e-pareshan kahan kahan meri

nahin hai tab-o-tavan ki judai ka andoh
ki na-tavani bahut hai mizaj-dan meri

raha main dar-e-pas-e-divar-e-bagh muddat lek
gai gulon ke na kanon talak fughan meri

hua huun girya-e-khunin ka jab se daman-gir
na astin hui paak dostan meri

diya dikhai mujhe to isi ka jalva 'mir'
paá¸Œi jahan men ja kar nazar jahan meri
