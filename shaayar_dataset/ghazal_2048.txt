dil saaf ho to jalva-gah-e-yar kyuun na ho
aina ho to qabil-e-didar kyuun na ho

'alam tamam us ka giraftar kyuun na ho
vo naz-pesha ek hai 'ayyar kyuun na ho

mustaghyana to jo kare pahle hi suluk
'ashiq ko fikr-e-aqibat-kar kyuun na ho

rahmat ghazab men nisbat-e-barq-o-sahab hai
jis ko shu'ur ho to gunahgar kyuun na ho

dushman to ik taraf ki sabab rashk ka hai yaan
dar ka shighaf-o-rakhna-e-divar kyuun na ho

ayat-e-haq hain saare ye zarrat-e-kaenat
inkar tujh ko hove so iqrar kyuun na ho

har-dam ki taaza marg-e-judai se tang huun
hona jo kuchh hai aah so yak-bar kyuun na ho

mu-e-safed ham ko kahe hai ki ghafilan
ab subh hone aai hai bedar kyuun na ho

nazdik apne ham ne to sab kar rakha hai sahl
phir 'mir' is men murdan-e-dushvar kyuun na ho
