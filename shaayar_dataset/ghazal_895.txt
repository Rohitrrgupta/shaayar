aisa nahin ki un se mohabbat nahin rahi
jazbat men vo pahli si shiddat nahin rahi

zof-e-quva ne amad-e-piri ki di naved
vo dil nahin raha vo tabiat nahin rahi

sar men vo intizar ka sauda nahin raha
dil par vo dhaḌkanon ki hukumat nahin rahi

kamzori-e-nigah ne sanjida kar diya
jalvon se chheḌ-chhaḌ ki aadat nahin rahi

hathon se intiqam liya irtiash ne
daman-e-yar se koi nisbat nahin rahi

paiham tavaf-e-kucha-e-janan ke din gae
pairon men chalne phirne ki taqat nahin rahi

chehre ko jhurriyon ne bhayanak bana diya
aina dekhne ki bhi himmat nahin rahi

allah jaane maut kahan mar gai 'khumar'
ab mujh ko zindagi ki zarurat nahin rahi
