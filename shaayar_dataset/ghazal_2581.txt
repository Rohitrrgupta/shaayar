kuchh bhi bacha na kahne ko har baat ho gai
aao kahin sharab piyen raat ho gai

phir yuun hua ki vaqt ka pansa palaT gaya
ummid jiit ki thi magar maat ho gai

suraj ko chonch men liye murgha khaḌa raha
khiḌki ke parde khinch diye raat ho gai

vo aadmi tha kitna bhala kitna pur-khulus
us se bhi aaj liije mulaqat ho gai

raste men vo mila tha main bach kar guzar gaya
us ki phaTi qamis mire saath ho gai

naqsha uTha ke koi naya shahr DhunDhiye
is shahr men to sab se mulaqat ho gai
