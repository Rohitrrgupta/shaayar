tiri zulfon men dil uljha hua hai
bala ke pech men aaya hua hai

na kyunkar bu-e-khun naame se aae
usi jallad ka likkha hua hai

chale duniya se jis ki yaad men ham
ghazab hai vo hamen bhula hua hai

kahun kya haal agli ishraton ka
vo tha ik khvab jo bhula hua hai

jafa ho ya vafa ham sab men khush hain
karen kya ab to dil aTka hua hai

hui hai ishq hi se husn ki qadr
hamin se aap ka shohra hua hai

buton par rahti hai maail hamesha
tabiat ko khudaya kya hua hai

pareshan rahte ho din raat 'akbar'
ye kis ki zulf ka sauda hua hai
