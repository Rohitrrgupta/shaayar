ajab nahin kabhi naghma bane fughan meri
miri bahar men shamil hai ab khizan meri

main apne-ap ko auron men rakh ke dekhta huun
kahin fareb na hon dard-mandiyan meri

main apni quvvat-e-izhar ki talash men huun
vo shauq hai ki sambhalti nahin zaban meri

yahi sabab hai ki ahval-e-dil nahin kahta
kahun to aur ulajhti hain gutthiyan meri

main apne ijz pe nadim nahin huun ham-sukhano
hazar-shukr tabiat nahin ravan meri
