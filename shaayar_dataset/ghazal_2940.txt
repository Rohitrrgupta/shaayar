khatir kare hai jama vo har baar ek tarah
karta hai charkh mujh se nae yaar ek tarah

main aur qais o kohkan ab jo zaban pe hain
maare gae hain sab ye gunahgar ek tarah

manzur us ko parde men hain be-hijabiyan
kis se hua do-char vo ayyar ek tarah

sab tarhen us ki apni nazar men thiin kya kahen
par ham bhi ho gae hain giraftar ek tarah

ghar us ke ja ke aate hain pamal ho ke ham
kariye makan hi ab sar-e-bazar ek tarah

gah gul hai gaah rang gahe baagh ki hai bu
aata nahin nazar vo tarah-dar ek tarah

nairang husn-e-dost se kar ankhen ashna
mumkin nahin vagarna ho didar ek tarah

sau tarah tarah dekh tabibon ne ye kaha
sehat pazir hue ye bimar ek tarah

so bhi hazar tarah se Thaharavte hain ham
taskin ke liye tiri na-char ek tarah

bin ji diye ho koi tarah faeda nahin
gar hai to ye hai ai jigar afgar ek tarah

har tarah tu zalil hi rakhta hai 'mir' ko
hota hai ashiqi men koi khvar ek tarah
