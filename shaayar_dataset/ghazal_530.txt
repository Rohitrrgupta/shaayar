husn ko dil men chhupa kar dekho
dhyan ki shama jala kar dekho

kya khabar koi dafina mil jaae
koi divar gira kar dekho

fakhta chup hai baḌi der se kyuun
sarv ki shakh hila kar dekho

kyuun chaman chhoḌ diya khushbu ne
phuul ke paas to ja kar dekho

nahr kyuun so gai chalte chalte
koi patthar hi gira kar dekho

dil men betab hain kya kya manzar
kabhi is shahr men aa kar dekho

in andheron men kiran hai koi
shab-e-zud aankh uTha kar dekho
