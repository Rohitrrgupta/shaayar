vusat hai vahi tangi-e-aflak vahi hai
jo khaak pe zahir hai pas-e-khak vahi hai

ik umr hui mausam-e-zindan nahin badla
rauzan hai vahi dida-e-namnak vahi hai

kya chashm-e-rafu-gar se shikayat ho ki ab tak
vahshat hai vahi sina-e-sad-chak vahi hai

har chand ki halat muafiq nahin phir bhi
dil teri taraf-dari men saffak vahi hai

ik haath ki jumbish men dar-o-bast hai varna
gardish vahi kuuza hai vahi chaak vahi hai

jo kuchh hai mire paas vo mera nahin shayad
jo main ne ganva di miri imlak vahi hai

zoron pe 'salim' ab ke hai nafrat ka bahav
jo bach ke nikal aaega tairak vahi hai
