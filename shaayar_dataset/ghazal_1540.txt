kufr se ye jo munavvar miri peshani hai
zahir is se bhi mira jazba-e-imani hai

ye jo yaksui mayassar hai mujhe shaam o sahar
sar-ba-sar mere liye vajh-e-pareshani hai

is kinare pe faqat main huun akela khali
nahr ke dusri janib miri hairani hai

khaak uá¸Œti hai to har-su mire andar varna
jis taraf main huun vahan charon taraf paani hai

jo siyah-fam hai andar ki taraf se jitna
us ke chehre pe yahan utni hi tabani hai

mausamon se abhi mayus nahin huun yaksar
ik hava hai jo abhi meri taraf aani hai

dil men kya surat-e-halat hai khulta nahin kuchh
kya kami hai yahan kis shai ki faravani hai

ye ajab tarha ka bazar-e-sukhan hai ki jahan
main hi nayab huun aur meri hi arzani hai

azmaish men hi rakhta huun sada khud ko 'zafar'
meri mushkil hi sarasar miri asani hai
