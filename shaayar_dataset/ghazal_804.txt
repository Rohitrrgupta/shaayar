rafta rafta lag chuke the ham bhi divaron ke saath
hashr apna bhi yahi tha ham bhi the saron ke saath

ek halchal si machi rahti hai dil men har ghaḌi
saath hain pyare hamare ham nahin pyaron ke saath

lag gai thi maut ki apni bhi chhoTi si khabar
akhir apna bhi taalluq tha in akhbaron ke saath

aa rahi hai un ki khu bu apne andar bhi kahin
hain reaya hi magar rahte hain sardaron ke saath

farz kuchh pagḌi bachana bhi hai lekin ek din
dekhna sar bhi chale aenge dastaron ke saath

duur se to farq hi koi nazar aata nahin
is tarah rul mil gae hain phuul angaron ke saath

ho gai hai shakl hi tabdil darbaron ki ab
varna ham bhi kam nahin vabasta darbaron ke saath

paḌ gae the raegan pahchan ke chakkar men ham
apni marzi se jo ham uḌte nahin Daron ke saath

be-taalluq bhi hai vo ham ne bhi hai ab tak 'zafar'
rabta joḌa hua TuuTe hue taron ke saath
