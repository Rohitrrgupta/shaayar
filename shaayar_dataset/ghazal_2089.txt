shahr parbat bahr-o-bar ko chhoḌta jaata huun main
ik tamasha ho raha hai dekhta jaata huun main

hosh uḌta ja raha hai garmi-e-raftar men
dekhta jaata huun main aur bhulta jaata huun main

abr hai aflak par aur ik sarasima qamar
ek dasht-e-raegan men dauḌta jaata huun main

huun makan men band jaise imtihan men aadmi
sakhti-e-divar-o-dar hai jhelta jaata huun main

nam hai mere she'r se us chashm-e-sang-alud men
khvab huun us chashm-e-tar men phailta jaata huun main

shauq hain kuchh jin ke pichhe chal raha huun main 'munir'
ranj hain kuchh dil men mere khinchta jaata huun main
