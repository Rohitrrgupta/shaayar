sochta huun ki apni raza ke liye chhoḌ duun
vo jo kahta hai us ko khuda ke liye chhoḌ duun

chumne ke liye thaam rakhkhun koi dam vo haath
aur vo paanv rang-e-hina ke liye chhoḌ duun

shahr ko saare logon men taqsim kar duun magar
chand galiyan main apni sada ke liye chhoḌ duun

khvahishen tang hain dil ke andar agar tum kaho
ye kabutar tumhari faza ke liye chhoḌ duun

kar-e-mushkil to hai hi magar main bhi majbur huun
ibtida ko agar intiha ke liye chhoḌ duun

mera hargiz bhi koi bharosa nahin hai agar
main rava ko yahan na-rava ke liye chhoḌ duun

ye bhi mumkin hai khud se kisi din guzarte hue
apne TukḌe kahin ja-ba-ja ke liye chhoḌ duun

ab ye socha hai muTThi men umr-e-baqaya miri
jo bhi hai ek der-ashna ke liye chhoḌ duun

khud se bahar nikal jaun main aur khud ko 'zafar'
koi din jangalon ki hava ke liye chhoḌ duun
