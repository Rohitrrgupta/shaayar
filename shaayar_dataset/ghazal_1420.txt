jugnu ki raushni hai kashana-e-chaman men
ya shama jal rahi hai phulon ki anjuman men

aaya hai asman se uḌ kar koi sitara
ya jaan paḌ gai hai mahtab ki kiran men

ya shab ki saltanat men din ka safir aaya
ghurbat men aa ke chamka gumnam tha vatan men

takma koi gira hai mahtab ki qaba ka
zarra hai ya numayan suraj ke pairahan men

husn-e-qadim ki ik poshida ye jhalak thi
le aai jis ko qudrat khalvat se anjuman men

chhoTe se chand men hai zulmat bhi raushni bhi
nikla kabhi gahan se aaya kabhi gahan men
