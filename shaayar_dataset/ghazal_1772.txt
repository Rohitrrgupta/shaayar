ai abr-e-tar tu aur kisi samt ko baras
is mulk men hamari hai ye chashm-e-tar hi bas

hirman to dekh phuul bikhere thi kal saba
ik barg-e-gul gira na jahan tha mira qafas

mizhgan bhi bah gaiin mire rone se chashm ki
sailab mauj maare to Thahre hai koi khas

majnun ka dil huun mahmil-e-laila se huun juda
tanha phirun huun dasht men juun nala-e-jaras

ai girya us ke dil men asar khuub hi kiya
rota huun jab main samne us ke to de hai hans

us ki zaban ke ohde se kyunkar nikal sakun
kahta huun ek main to sunata hai mujh ko das

hairan huun 'mir' naza' men ab kya karun bhala
ahval-e-dil bahut hai mujhe fursat ik nafas
