ashk-e-ravan ki nahr hai aur ham hain dosto
us bevafa ka shahr hai aur ham hain dosto

ye ajnabi si manzilen aur raftagan ki yaad
tanhaiyon ka zahr hai aur ham hain dosto

laai hai ab uḌa ke gae mausamon ki baas
barkha ki rut ka qahr hai aur ham hain dosto

phirte hain misl-e-mauj-e-hua shahr shahr men
avargi ki lahr hai aur ham hain dosto

sham-e-alam Dhali to chali dard ki hava
raton ki pichhla pahr hai aur ham hain dosto

ankhon men uḌ rahi hai luTi mahfilon ki dhuul
ibrat-sara-e-dahr hai aur ham hain dosto
