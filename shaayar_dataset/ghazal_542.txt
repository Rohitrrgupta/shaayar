miyan-e-kar-e-fan lafzon ki qismat jaag uThti hai
ghazal takhliq karta huun mohabbat jaag uThti hai

bahut masrur rahta huun bahut chehra sajata huun
magar aine men ik aur surat jaag uThti hai

main kitni baar duniya taj ke ja baiTha huun goshe men
magar har baar duniya ki zarurat jaag uThti hai

ajab dekha karishma lafz ki bazigari ka bhi
sukhan maadum ho jaata hai shohrat jaag uThti hai

mohabbat is tarah to munqalib hote na dekhi thi
zara be-e'tibari ho to nafrat jaag uThti hai
