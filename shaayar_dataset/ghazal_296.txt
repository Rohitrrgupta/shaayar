kya is ka gila kiije use pyaar hi kab tha
vo ahd-e-faramosh vafadar hi kab tha

us ne to sada puuje hain uḌte hue jugnu
vo chand-sitaron ka parastar hi kab tha

ham Duub gae jagti raton ke bhanvar men
haath us ka hamare liye patvar hi kab tha

aamon ki hasin rut ke siva bhi to vo kuuke
lekin kisi koyal ka ye kirdar hi kab tha

avaz jo main duun to kisi aur ko chhu le
is ankh-micholi se vo bezar hi kab tha

tum us ko bure naam se yaaro na pukaro
ye naam use bais-e-azar hi kab tha

mashhur-e-zamana hain 'qatil' us ki uḌanen
vo dam-e-mohabbat men giraftar hi kab tha
