kuchh bhi na us ki zinat-o-zebai se hua
jitna fasad hai miri yaktai se hua

lagta hai itna vaqt mire Dubne men kyuun
andaza mujh ko khvab ki gahrai se hua

lazim tha jast bharne ki khatir ye kaam bhi
vaqif main apne aap ka paspai se hua

kaafi tha yuun to rang-e-tamasha ba-zat-e-khud
jo bach raha vo kaam tamashai se hua

huun kis qadar kisi ke shumar o qatar men
zahir vahan pe apni pazirai se hua

kamzoriyan hamari huiin va-shgaf jab
apna bhi hashr puuri tavanai se hua

jo asl chiiz thi vo chhupi rah gai kahin
kuchh faeda na hashiya-arai se hua

khulna tha apne aib o hunar ka bharam kahan
ye bhi hua to qafiya-paimai se hua

hangama garm hai jo mire char-su 'zafar'
so bhi hujum se nahin tanhai se hua
