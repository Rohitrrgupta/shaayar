yuun dekh mire dida-e-pur-ab ki gardish
dariya men ho jis tarah se girdab ki gardish

marta huun tire vaste rota huun zi-bas yaar
hai sail miri chashm men girdab ki gardish

phir jaati hain is tarah se ik pal men vo ankhiyan
juun bazm men ho jam-e-mai-e-nab ki gardish

az-bas-ki hai ankhon men khumar us ghaá¸Œi saaqi
mai mange hai tujh se jo har ahbab ki gardish

go khaak hua to bhi phira ban ke bagula
ho kar na gai ashiq-e-betab ki gardish

jins-e-khirad-o-sabr bin is dil ko ho kya chain
muflis ko buri hoti hai asbab ki gardish

dil zulf-o-rukh-e-yar men 'sauda' na phire kyuun
khush aae hai us ko shab-e-mahtab ki gardish
