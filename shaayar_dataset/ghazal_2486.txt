kabhi mausam saath nahin dete kabhi bel munDer nahin chaḌhti
lekin yahan vaqt badalne men aisi koi der nahin lagti

kahin andar bazm sajae hue kahin bahar khud ko chhupae hue
tire zikr ka kaam nahin rukta tiri yaad ki umr nahin Dhalti

ik khvab-numa tamsil ka dhundla aks hai aina-khane men
vo husn dikhai nahin deta aur phir bhi nigah nahin haTti

kai sadiyan biit gaiin mujh men tire qurb ki be-lazzat rut men
mira jism namaz ka aadi hai miri ruuh namaz nahin paḌhti
