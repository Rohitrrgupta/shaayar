paae hue is vaqt ko khona hi bahut hai
niind aae to is haal men sona hi bahut hai

itni bhi faraghat hai yahan kis ko mayassar
ye ek taraf baiTh ke rona hi bahut hai

tujh se koi filhal talab hai na tamanna
is shahr men jaise tira hona hi bahut hai

ham oḌh bhi lete hain ise vaqt-e-zarurat
ham ko ye mohabbat ka bichhauna hi bahut hai

ugta hai ki miTTi hi men ho jaata hai miTTi
is biij ka is khaak men bona hi bahut hai

khush-hal bhi ho sakta huun main chashm-e-zadan men
mere liye us jism ka sona hi bahut hai

apne liye in chand sitaron ko sar-e-sham
is shakh-e-tamasha men pirona hi bahut hai

pahle hi bahut khaak uḌaai hai yahan par
mere liye is dasht ka kona hi bahut hai

dariya ki ravani ko 'zafar' chhoḌiye filhal
thoḌa sa ye honTon ko bhigona hi bahut hai
