achchhi se achchhi ab-o-hava ke baghair bhi
zinda hain kitne log dava ke baghair bhi

sanson ka karobar badan ki zaruraten
sab kuchh to chal raha hai dua ke baghair bhi

barson se is makan men rahte hain chand log
ik dusre ke saath vafa ke baghair bhi

ab zindagi ka koi bharosa nahin raha
marne lage hain log qaza ke baghair bhi

ham be-qusur log bhi dilchasp log hain
sharminda ho rahe hain khata ke baghair bhi

charagari batae agar kuchh ilaaj hai
dil TuTne lage hain sada ke baghair bhi
