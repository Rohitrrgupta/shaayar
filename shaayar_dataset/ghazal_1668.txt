us ko juda hue bhi zamana bahut hua
ab kya kahen ye qissa purana bahut hua

Dhalti na thi kisi bhi jatan se shab-e-firaq
ai marg-e-na-gahan tira aana bahut hua

ham khuld se nikal to gae hain par ai khuda
itne se vaqiye ka fasana bahut hua

ab ham hain aur saare zamane ki dushmani
us se zara sa rabt baá¸Œhana bahut hua

ab kyuun na zindagi pe mohabbat ko vaar den
is ashiqi men jaan se jaana bahut hua

ab tak to dil ka dil se taaruf na ho saka
maana ki us se milna milana bahut hua

kya kya na ham kharab hue hain magar ye dil
ai yad-e-yar tera Thikana bahut hua

kahta tha nasehon se mire munh na aaiyo
phir kya tha ek hu ka bahana bahut hua

lo phir tire labon pe usi bevafa ka zikr
ahmad-'faraz' tujh se kaha na bahut hua
