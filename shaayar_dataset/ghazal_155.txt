hai khamoshi zulm-charkh-e-dev-paikar ka javab
aadmi hota to ham dete barabar ka javab

jo bagula dasht-e-ghurbat men uTha samjha ye main
karti hai taamir divani mire ghar ka javab

saath khanjar ke chalegi vaqt-e-zabh apni zaban
jaan dene vaale dete hain barabar ka javab

sajda karta huun jo main Thokar lagata hai vo but
paanv us ka baá¸Œh ke deta hai mire sar ka javab

abr ke Tuká¸Œe na uljhen meri mauj-e-ashk se
khushk maghzon se hai mushkil misra-e-tar ka javab

vo khincha tha main bhi khinch rahta to banti kis tarah
sar jhuka deta tha qatil tere khanjar ka javab

jite-ji mumkin nahin us shokh ka khat dekhna
baad mere aaega mere muqaddar ka javab

shaikh kahta hai barhaman ko barhaman us ko sakht
kaaba o but-khana men patthar hai patthar ka javab

roz dikhlata hai gardun kaisi kaisi suraten
but-tarashi men hai ye kafir bhi aazar ka javab

har jagah qabr-e-gada takiye men har ja gor-e-shah
ek ghar is shahr men hai dusre ghar ka javab

jalva-gar hai nur-e-haq hone se yaktai 'amir'
saaya bhi hota agar hota payambar ka javab
