tere hote hue mahfil men jalate hain charagh
log kya saada hain suraj ko dikhate hain charagh

apni mahrumi ke ehsas se sharminda hain
khud nahin rakhte to auron ke bujhate hain charagh

bastiyan duur hui jaati hain rafta rafta
dam-ba-dam ankhon se chhupte chale jaate hain charagh

kya khabar un ko ki daman bhi bhaá¸Œak uThte hain
jo zamane ki havaon se bachate hain charagh

go siyah-bakht hain ham log pe raushan hai zamir
khud andhere men hain duniya ko dikhate hain charagh

bastiyan chand sitaron ki basane vaalo
kurra-e-arz pe bujhte chale jaate hain charagh

aise bedard hue ham bhi ki ab gulshan par
barq girti hai to zindan men jalate hain charagh

aisi tarikiyan ankhon men basi hain ki 'faraz'
raat to raat hai ham din ko jalate hain charagh
