jhumke dikha ke tuur ko jin ne jala diya
aai qayamat un ne jo parda uTha diya

us fitne ko jaga ke pasheman hui nasim
kya kya aziiz logon ko un ne sula diya

ab bhi dimagh-e-rafta hamara hai arsh par
go asman ne khaak men ham ko mila diya

jaani na qadar us guhar shab charagh ki
dil reza-e-khazaf ki tarah main uTha diya

taqsir jaan dene men ham ne kabhu na ki
jab tegh vo buland hui sar jhuka diya

garmi charagh ki si nahin vo mizaj men
ab dil fasurdagi se huun jaise bujha diya

vo aag ho raha hai khuda jaane ghair ne
meri taraf se us ke taiin kya laga diya

itna kaha tha farsh tiri rah ke ham hon kaash
so tu ne maar maar ke aa kar bichha diya

ab ghaTte ghaTte jaan men taqat nahin rahi
Tak lag chali saba ki diya sa baḌha diya

tangi laga hai karne dam apna bhi har ghaḌi
kuḌhne ne dil ke ji ko hamare khapa diya

ki chashm tu ne baaz ki khola dar-e-sitam
kis muddai khalq ne tujh ko jaga diya

kya kya ziyan 'mir' ne khinche hain ishq men
dil haath se diya hai juda sar juda diya
