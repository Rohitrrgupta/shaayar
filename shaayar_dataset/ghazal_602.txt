taá¸Œapti hain tamannaen kisi aram se pahle
luTa hoga na yuun koi dil-e-nakam se pahle

ye aalam dekh kar tu ne bhi ankhen pher liin varna
koi gardish nahin thi gardish-e-ayyam se pahle

gira hai TuuT kar shayad miri taqdir ka taara
koi avaz aai thi shikast-e-jam se pahle

koi kaise kare dil men chhupe tufan ka andaza
sukut-e-marg chhaya hai kisi kohram se pahle

na jaane kyuun hamen is dam tumhari yaad aati hai
jab ankhon men chamakte hain sitare shaam se pahle

sunega jab zamana meri barbadi ke afsane
tumhara naam bhi aaega mere naam se pahle
