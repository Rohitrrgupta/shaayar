vo pahli jaisi vahshaten vo haal hi nahin raha
ki ab to shauq rahat-e-visal hi nahin raha

tamam hasraten har ik saval dafn kar chuke
hamare paas ab koi saval hi nahin raha

talash-e-rizq men ye shaam is tarah guzar gai
koi hai apna muntazir khayal hi nahin raha

in aate jaate roz-o-shab ki gardishon ko dekh kar
kisi ke hijr ka koi malal hi nahin raha

hamara kya banega kuchh na kuchh to is pe sochte
magar kabhi hamen gham-e-maal hi nahin raha

tumhare khal-o-khad pe ik kitab likh rahe the ham
magar tumhara husn be-misal hi nahin raha

sanvarta nikharta main kaise apne aap ko
tumhare baad apna kuchh khayal hi nahin raha

zara si baat se dilon men itna farq aa gaya
taalluqat ka to phir saval hi nahin raha
