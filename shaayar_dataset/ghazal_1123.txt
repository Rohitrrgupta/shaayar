shab shama par patang ke aane ko ishq hai
us dil-jale ke taab ke laane ko ishq hai

sar maar maar sang se mardana ji diya
farhad ke jahan se jaane ko ishq hai

uThiyo samajh ke ja se ki manind-e-gard-bad
avargi se teri zamane ko ishq hai

bas ai siphar sai se teri to roz-o-shab
yaan gham satane ko hai jalane ko ishq hai

baiThi jo tegh-e-yar to sab tujh ko kha gai
ai siine tere zakhm uThane ko ishq hai

ik dam men tu ne phunk diya do-jahan ke tiin
ai ishq tere aag lagane ko ishq hai

sauda ho tab ho 'mir' ko to kariye kuchh ilaaj
us tere dekhne ke divane ko ishq hai
