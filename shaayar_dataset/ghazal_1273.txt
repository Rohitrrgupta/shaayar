yuun saja chand ki jhalka tire andaz ka rang
yuun faza mahki ki badla mire hamraz ka rang

saya-e-chashm men hairan rukh-e-raushan ka jamal
surkhi-e-lab men pareshan tiri avaz ka rang

be-piye huun ki agar lutf karo akhir-e-shab
shisha-e-mai men Dhale subh ke aghaz ka rang

chang o nai rang pe the apne lahu ke dam se
dil ne lai badli to maddham hua har saaz ka rang

ik sukhan aur ki phir rang-e-takallum tera
harf-e-sada ko inayat kare eajaz ka rang
