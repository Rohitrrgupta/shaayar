raat se aansu miri ankhon men phir aane laga
yak ramaq ji tha badan men so bhi ghabrane laga

vo laá¸Œakpan se nikal kar tegh chamkane laga
khuun karne ka khayal ab kuchh use aane laga

laal-e-jan-bakhsh us ke the poshida juun ab-e-hayat
ab to koi koi in honThon pe mar jaane laga

haif main us ke sukhan par Tuk na rakkha gosh ko
yuun to naseh ne kaha tha dil na divane laga

habs-e-dam ke mo'taqid tum hoge shaikh-e-shahr ke
ye to albatta ki sun kar laan dam khane laga

garm milna us gul-e-nazuk-tabiat se na ho
chandni men raat baiTha tha sau murjhane laga

ashiqon ki paemali men use israr hai
yaani vo mahshar-khiram ab paanv phailane laga

chashmak us mah ki si dilkash diid men aai nahin
go sitara subah ka bhi aankh jhapkane laga

kyunkar us aina-ru se 'mir' maliye be-hijab
vo to apne aks se bhi dekho sharmane laga
