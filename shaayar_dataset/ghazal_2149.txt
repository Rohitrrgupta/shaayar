ye tark ho ke khashin kaj agar kulah karen
to bul-havas na kabhu chashm ko siyah karen

tumhen bhi chahiye hai kuchh to paas chahat ka
ham apni aur se yuun kab talak nibah karen

rakha hai apne taiin rok rok kar varna
siyah kar den zamane ko ham jo aah karen

jo us ki aur ko jaana mile to ham bhi za'if
hazar sajde har ik gaam sarbarah karen

hava-e-mai-kada ye hai to faut-e-vaqt hai zulm
namaz chhoá¸Œ den ab koi din gunah karen

hamesha kaun takalluf hai khub-ruyon ka
guzar naaz se idhar bhi gaah gaah karen

agar uThenge isi haal se to kahiyo tu
jo roz-e-hashr tujhi ko na uzr-khvah karen

buri bala hain sitam-kushta-e-mohabbat ham
jo tegh barse to sar ko na kuchh panah karen

agarche sahl hain par didani hain ham bhi 'mir'
udhar ko yaar taammul se gar nigah karen
