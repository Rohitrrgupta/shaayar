us ke pahlu se lag ke chalte hain
ham kahin Talne se Talte hain

band hai mai-kadon ke darvaze
ham to bas yunhi chal nikalte hain

main usi tarah to bahalta huun
aur sab jis tarah bahalte hain

vo hai jaan ab har ek mahfil ki
ham bhi ab ghar se kam nikalte hain

kya takalluf karen ye kahne men
jo bhi khush hai ham us se jalte hain

hai use duur ka safar dar-pesh
ham sambhale nahin sambhalte hain

shaam furqat ki lahlaha uTThi
vo hava hai ki zakhm bharte hain

hai ajab faisle ka sahra bhi
chal na paá¸Œiye to paanv jalte hain

ho raha huun main kis tarah barbad
dekhne vaale haath malte hain

tum bano rang tum bano khushbu
ham to apne sukhan men Dhalte hain
