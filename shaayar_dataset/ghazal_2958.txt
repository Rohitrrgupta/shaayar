baja ki aankh men nindon ke silsile bhi nahin
shikast-e-khvab ke ab mujh men hausle bhi nahin

nahin nahin ye khabar dushmanon ne di hogi
vo aae aa ke chale bhi gae mile bhi nahin

ye kaun log andheron ki baat karte hain
abhi to chand tiri yaad ke Dhale bhi nahin

abhi se mere rafugar ke haath thakne lage
abhi to chaak mire zakhm ke sile bhi nahin

khafa agarche hamesha hue magar ab ke
vo barhami hai ki ham se unhen gile bhi nahin
