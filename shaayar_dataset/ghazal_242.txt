mushkil hai ki ab shahr men nikle koi ghar se
dastar pe baat aa gai hoti hui sar se

barsa bhi to kis dasht ke be-faiz badan par
ik umr mire khet the jis abr ko tarse

kal raat jo indhan ke liye kaT ke gira hai
chiḌiyon ko baḌa pyaar tha us buḌhe shajar se

mehnat miri andhi se to mansub nahin thi
rahna tha koi rabt shajar ka bhi samar se

khud apne se milne ka to yaara na tha mujh men
main bhiiḌ men gum ho gai tanhai ke Dar se

be-nam masafat hi muqaddar hai to kya gham
manzil ka taayyun kabhi hota hai safar se

pathraya hai dil yuun ki koi ism paḌha jaae
ye shahr nikalta nahin jaadu ke asar se

nikle hain to raste men kahin shaam bhi hogi
suraj bhi magar aaega is rahguzar se
