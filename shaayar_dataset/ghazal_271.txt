khumar-e-shab men use main salam kar baiTha
jo kaam karna tha mujh ko vo kaam kar baiTha

qaba-e-zard pahan kar vo bazm men aaya
gul-e-hina ko hatheli men thaam kar baiTha

chhupa gaya tha mohabbat ka raaz main to magar
vo bhol-pan men sukhan dil ka aam kar baiTha

jo so ke uTTha to rasta ujaaá¸Œ lagta tha
pahunchna tha mujhe manzil pe shaam kar baiTha

thakan safar ki badan shal sa kar gai hai 'munir'
bura kiya jo safar men qayam kar baiTha
