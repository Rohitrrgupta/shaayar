hai bikharne ko ye mahfil-e-rang-o-bu tum kahan jaoge ham kahan jaenge
har taraf ho rahi hai yahi guftugu tum kahan jaoge ham kahan jaenge

har mata-e-nafas nazr-e-ahang ki ham ko yaran havas thi bahut rang ki
gul-zamin se ubalne ko hai ab lahu tum kahan jaoge ham kahan jaenge

avval-e-shab ka mahtab bhi ja chuka sehn-e-mai-khana se ab ufuq men kahin
akhir-e-shab hai khali hain jam-o-subu tum kahan jaoge ham kahan jaenge

koi hasil na tha aarzu ka magar saneha ye hai ab aarzu bhi nahin
vaqt ki is masafat men be-arzu tum kahan jaoge ham kahan jaenge

kis qadar duur se lauT kar aae hain yuun kaho umr barbad kar aae hain
tha sarab apna sarmaya-e-justuju tum kahan jaoge ham kahan jaenge

ik junun tha ki abad ho shahr-e-jan aur abad jab shahr-e-jan ho gaya
hain ye sargoshiyan dar-ba-dar ku-ba-ku tum kahan jaoge ham kahan jaenge

dasht men raqs-e-shauq-e-bahar ab kahan bad-paimai-e-divana-var ab kahan
bas guzarne ko hai mausam-e-hav-hu tum kahan jaoge ham kahan jaenge

ham hain rusva-kun-e-dilli-o-lucknow apni kya zindagi apni kya aabru
'mir' dilli se nikle gae lucknow tum kahan jaoge ham kahan jaenge
