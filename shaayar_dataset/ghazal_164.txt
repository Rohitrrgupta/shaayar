jab tira hukm mila tark mohabbat kar di
dil magar is pe vo dhaá¸Œka ki qayamat kar di

tujh se kis tarah main izhar-e-tamanna karta
lafz sujha to muani ne baghavat kar di

main to samjha tha ki lauT aate hain jaane vaale
tu ne ja kar to judai miri qismat kar di

tujh ko puuja hai ki asnam-parasti ki hai
main ne vahdat ke mafahim ki kasrat kar di

mujh ko dushman ke iradon pe bhi pyaar aata hai
tiri ulfat ne mohabbat miri aadat kar di

puchh baiTha huun main tujh se tire kuche ka pata
tere halat ne kaisi tiri surat kar di

kya tira jism tire husn ki hiddat men jala
raakh kis ne tiri sone ki si rangat kar di
