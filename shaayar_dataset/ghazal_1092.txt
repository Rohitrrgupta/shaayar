ehsas men phuul khil rahe hain
patjhaḌ ke ajiib silsile hain

kuchh itni shadid tirgi hai
ankhon men sitare tairte hain

dekhen to hava jami hui hai
sochen to darakht jhumte hain

suqrat ne zahr pi liya tha
ham ne jiine ke dukh sahe hain

ham tujh se bigaḌ ke jab bhi uThe
phir tere huzur aa gae hain

ham aks hain ek dusre ka
chehre ye nahin hain aaine hain

lamhon ka ghubar chha raha hai
yadon ke charagh jal rahe hain

suraj ne ghane sanobaron men
jaale se shuaon ke bune hain

ye marhale ek se kaḌe hain
pa kar bhi to niind uḌ gai thi

kho kar bhi to rat-jage mile hain
jo din tiri yaad men kaTe the

maazi ke khanDar bane khaḌe hain
jab tera jamal DhunDte the

ab tera khayal DhunDte hain
ham dil ke gudaz se hain majbur

jab khush bhi hue to roe hain
ham zinda hain ai firaq ki raat

pyari tire baal kyuun khule hain