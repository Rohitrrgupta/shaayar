samjhe the 'mir' ham ki ye nasur kam hua
phir un dinon main dida-e-khun-bar nam hua

aae ba-rang-e-abr araq-nak tum udhar
hairan huun ki aaj kidhar ko karam hua

tujh bin sharab pi ke muue sab tire kharab
saaqi baghair tere unhen jam-e-sam hua

kafir hamare dil ki na puchh apne 'ishq men
bait-ul-haram tha so vo bait-us-sanam hua

khana-kharab kis ka kiya teri chashm ne
tha kaun yuun jise tu nasib ek dam hua

talvar kis ke khuun men sar Duub hai tiri
ye kis ajal-rsida ke ghar par sitam hua

aai nazar jo gor sulaiman ki ek roz
kuche par us mazar ke tha ye raqam hua

ka-e-sar-kashan jahan men khincha tha men bhi sar
payan-e-kar mor ki khak-e-qadam hua

afsos ki bhi chashm thi un se khilaf-e-aql
bar-e-ilaqa se to 'abas pusht-e-kham hua

ahl-e-jahan hain saare tire jite-ji talak
puchhenge bhi na baat jahan to 'adam hua

kya kya 'aziz dost mile 'mir' khaak men
nadan yaan kaso ka kaso ko bhi gham hua
