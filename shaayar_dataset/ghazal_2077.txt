shayad mire badan ki rusvai chahta hai
darvaza mere ghar ka binai chahta hai

auqat-e-zabt us ko ai chashm-e-tar bata de
ye dil samundaron ki gahrai chahta hai

shahron men vo ghuTan hai is daur men ki insan
gumnam jangalon ki purvai chahta hai

kuchh zalzale samo kar zanjir ki khanak men
ik raqs-e-valehana saudai chahta hai

kuchh is liye bhi apne charche hain shahr bhar men
ik parsa hamari rusvai chahta hai

har shakhs ki jabin par karte hain raqs taare
har shakhs zindagi ki raanai chahta hai

ab chhoá¸Œ saath mera ai yad-e-nau-javani
is umr ka musafir tanhai chahta hai

main jab 'qatil' apna sab kuchh luTa chuka huun
ab mera pyaar mujh se danai chahta hai
