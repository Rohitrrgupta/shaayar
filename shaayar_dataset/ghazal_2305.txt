ham tira hijr manane ke liye nikle hain
shahr men aag lagane ke liye nikle hain

shahr kuchon men karo hashr bapa aaj ki ham
us ke vaadon ko bhulane ke liye nikle hain

ham se jo ruuTh gaya hai vo bahut hai maasum
ham to auron ko manane ke liye nikle hain

shahr men shor hai vo yuun ki guman ke safari
apne hi aap men aane ke liye nikle hain

vo jo the shahr-e-tahayyur tire pur-fan meamar
vahi pur-fan tujhe Dhane ke liye nikle hain

rahguzar men tiri qalin bichhane vaale
khuun ka farsh bichhane ke liye nikle hain

hamen karna hai khudavand ki imdad so ham
dair-o-kaaba ko laá¸Œane ke liye nikle hain

sar-e-shab ik nai tamsil bapa honi hai
aur ham parda uThane ke liye nikle hain

hamen sairab nai nasl ko karna hai so ham
khuun men apne nahane ke liye nikle hain

ham kahin ke bhi nahin par ye hai rudad apni
ham kahin se bhi na jaane ke liye nikle hain
