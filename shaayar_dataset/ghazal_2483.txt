dil ko rahin-e-band-e-qaba mat kiya karo
hai la-ilaj is ki dava mat kiya karo

vaise to ikhtiyar hai saara tumhen magar
jo narava hai us ko rava mat kiya karo

taufiq to hui nahin khairat ki kabhi
kahte hain is gali men sada mat kiya karo

jo mil gae hain un ki tavazo ko chhoá¸Œ kar
jo kho gae hain un ka pata mat kiya karo

is ka moamla hai juda vaza hi kuchh aur
dil men hisab-e-tangi-e-ja mat kiya karo

kuchh aur log hain yahan is kaam ke liye
vajib hai jo bhi qarz ada mat kiya karo

jaisa bhi hai vo yaar hai apna khula-Dala
kuchh is liye bhi khauf-e-khuda mat kiya karo

sach hai ki ham se baat bhi karna namaz hai
gar ho sake to is ko qaza mat kiya karo

tum se to hai 'zafar' ka bas itna mutalba
khud se ise ziyada juda mat kiya karo
