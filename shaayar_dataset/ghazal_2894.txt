pata chala koi girdab se guzarte hue
na band hote hue baab se guzarte hue

ki ye to rakhta pareshan hi mujhe shab-bhar
main jaag uTha huun tire khvab se guzarte hue

main apne dil ke andheron ko yaad rakhta huun
tire badan ki tab-o-tab se guzarte hue

hava-e-khauf-e-khizan men larazta rahta huun
kisi bhi vadi-e-shadab se guzarte hue

mujhe jo milti nahin dushmanon ki khair-khabara
to puchh leta huun ahbab se guzarte hue

zamin pe dekhta huun aab men gulab ravan
aur asman pe surkhab se guzarte hue

main chhoḌ aaya huun pichhe hazar-ha menDak
sukhan-sarai ke talab se guzarte hue

mujhe to ek bahana hi chahiye tha faqat
ki Duub jaunga payab se guzarte hue

kahan chali gaiin karke ye toḌ phoḌ 'zafar'
vo bijliyan mire asab se guzarte hue
