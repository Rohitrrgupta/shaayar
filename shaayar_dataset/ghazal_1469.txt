apni hi sada sunun kahan tak
jangal ki hava rahun kahan tak

har baar hava na hogi dar par
har baar magar uThun kahan tak

dam ghaTta hai ghar men habs vo hai
khushbu ke liye rukun kahan tak

phir aa ke havaen khol dengi
zakhm apne rafu karun kahan tak

sahil pe samundaron se bach kar
main naam tira likhun kahan tak

tanhai ka ek ek lamha
hangamon se qarz luun kahan tak

gar lams nahin to lafz hi bhej
main tujh se juda rahun kahan tak

sukh se bhi to dosti kabhi ho
dukh se hi gale milun kahan tak

mansub ho har kiran kisi se
apne hi liye jalun kahan tak

anchal mire bhar ke phaT rahe hain
phuul us ke liye chunun kahan tak
