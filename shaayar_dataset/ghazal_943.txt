kuchh tabi'at hi mili thi aisi chain se jiine ki surat na hui
jis ko chaha use apna na sake jo mila us se mohabbat na hui

jis se jab tak mile dil hi se mile dil jo badla to fasana badla
rasm-e-duniya ko nibhane ke liye ham se rishton ki tijarat na hui

duur se tha vo kai chehron men paas se koi bhi vaisa na laga
bevafai bhi usi ka tha chalan phir kisi se ye shikayat na hui

chhoḌ kar ghar ko kahin jaane se ghar men rahne ki ibadat thi baḌi
jhuuT mashhur hua raaja ka sach ki sansar men shohrat na hui

vaqt ruTha raha bachche ki tarah raah men koi khilauna na mila
dosti ki to nibhai na gai dushmani men bhi adavat na hui
