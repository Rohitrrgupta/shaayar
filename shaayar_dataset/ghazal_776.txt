taskin-e-dil-e-mahzun na hui vo sai-e-karam farma bhi gae
is sai-e-karam ko kya kahiye bahla bhi gae taá¸Œpa bhi gae

ham arz-e-vafa bhi kar na sake kuchh kah na sake kuchh sun na sake
yaan ham ne zaban hi kholi thi vaan aankh jhuki sharma bhi gae

ashuftagi-e-vahshat ki qasam hairat ki qasam hasrat ki qasam
ab aap kahen kuchh ya na kahen ham raz-e-tabassum pa bhi gae

rudad-e-gham-e-ulfat un se ham kya kahte kyunkar kahte
ik harf na nikla honTon se aur aankh men aansu aa bhi gae

arbab-e-junun par furqat men ab kya kahiye kya kya guzri
aae the savad-e-ulfat men kuchh kho bhi gae kuchh pa bhi gae

ye rang-e-bahar-e-alam hai kyuun fikr hai tujh ko ai saaqi
mahfil to tiri suuni na hui kuchh uTh bhi gae kuchh aa bhi gae

us mahfil-e-kaif-o-masti men us anjuman-e-irfani men
sab jam-ba-kaf baiThe hi rahe ham pi bhi gae chhalka bhi gae
