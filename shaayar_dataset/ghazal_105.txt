sair ke qabil hai dil-sad-para us nakhchir ka
jis ke har TukḌe men ho paivast paikan tiir ka

sab khula bagh-e-jahan illa ye hairan-o-khafa
jis ko dil samjhe the ham so ghuncha tha tasvir ka

bu-e-khun se ji ruka jaata hai ai bad-e-bahar
ho gaya hai chaak dil shayad kaso dil-gir ka

kyunke naqqash-e-azal ne naqsh abru ka kiya
kaam hai ik tere munh par khinchna shamshir ka

rahguzar sail-e-havadis ka hai be-buniyad-e-dahr
is kharabe men na karna qasd tum taamir ka

bas tabib uTh ja miri balin se mat de dard-e-sar
kaam yaan akhir hua ab faeda tadbir ka

nala-kash hain ahd-e-piri men bhi tere dar pe ham
qadd-e-kham-gashta hamara halqa hai zanjir ka

jo tire kuche men aaya phir vahin gaaḌa use
tishna-e-khun men to huun us khak-e-daman-gir ka

khuun se mere hui yak-dam khushi tum ko to lek
muft men jaata raha ji ek be-taqsir ka

lakht-e-dil se juun chhiḌi phulon ki gundhi hai vale
faeda kuchh ai jigar is ah-e-be-tasir ka

gor-e-majanun se na javenge kahin ham be-nava
aib hai ham men jo chhoḌen Dher apne piir ka

kis tarah se maniye yaaro ki ye ashiq nahin
rang uḌa jaata hai Tak chehra to dekho 'mir' ka
