garm hain shor se tujh husn ke bazar kai
rashk se jalte hain yusuf ke kharidar kai

kab talak daagh dikhavegi asiri mujh ko
mar gae saath ke mere to giraftar kai

ve hi chalakiyan hathon ki hain jo avval thiin
ab gareban men mire rah gae hain taar kai

khauf-e-tanhai nahin kar tu jahan se to safar
har jagah rah-e-adam men milenge yaar kai

iztirab-o-qilq-o-zoaf men kis taur jiyun
jaan vahid hai miri aur hain azar kai

kyuun na huun khasta bhala main ki sitam ke tere
tiir hain paar kai vaar hain sofar kai

apne kuche men nikaliyo to sambhale daman
yadgar-e-mizha-e-'mir' hain vaan khaar kai
