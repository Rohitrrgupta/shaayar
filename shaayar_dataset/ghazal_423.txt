tira qurb tha ki firaq tha vahi teri jalvagari rahi
ki jo raushni tire jism ki thi mire badan men bhari rahi

tire shahr men main chala tha jab to koi bhi saath na tha mire
to main kis se mahv-e-kalam tha to ye kis ki ham-safari rahi

mujhe apne aap pe maan tha ki na jab talak tira dhyan tha
tu misal thi miri agahi tu kamal-e-be-khabari rahi

mire ashna bhi ajiib the na rafiq the na raqib the
mujhe jaan se dard aziiz tha unhen fikr-e-charagari rahi

main ye janta tha mira hunar hai shikast-o-rekht se mo'tabar
jahan log sang-ba-dast the vahin meri shishagari rahi

jahan nasehon ka hujum tha vahin ashiqon ki bhi dhuum thi
jahan bakhiya-gar the gali gali vahin rasm-e-jama-dari rahi

tire paas aa ke bhi jaane kyuun miri tishnagi men hiras tha
ba-misal-e-chashm-e-ghazal jo lab-e-abju bhi Dari rahi

jo havas farosh the shahr ke sabhi maal bech ke ja chuke
magar ek jins-e-vafa miri sar-e-rah dhari ki dhari rahi

mire naqidon ne faraz jab mira harf harf parakh liya
to kaha ki ahd-e-riya men bhi jo baat khari thi khari rahi
