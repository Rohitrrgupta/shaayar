ashiq ki bhi kaTti hain kya khuub tarah raten
do-char ghaḌi rona do-char ghaḌi baten

qurban huun mujhe jis dam yaad aati hain vo baten
kya din vo mubarak the kya khuub thiin vo raten

auron se chhuTe dilbar dil-dar huve mera
bar-haq hain agar pairav kuchh tum men karamaten

kal laḌ gaiin kuche men ankhon se miri ankhiyan
kuchh zor hi aapas men do do huiin samghaten

kashmir si jagah men na-shukr na rah zahid
jannat men tu ai giidi maare hai ye kyuun laten

is ishq ke kuche men zahid tu sanbhal chalna
kuchh pesh na javengi yaan teri munajaten

us roz miyan mil kar nazron ko churate the
tujh yaad men hi sajan karte hain mudaraten

'sauda' ko agar puchho ahval hai ye us ka
do-char ghaḌi rona do-char ghaḌi baten
