siine se lagaen tumhen arman yahi hai
jiine ka maza hai to miri jaan yahi hai

sabr is liye achchha hai ki ainda hai ummid
maut is liye behtar hai ki asan yahi hai

tu dil men to aata hai samajh men nahin aata
bas jaan gaya main tiri pahchan yahi hai

gesu ke sharik aur bhi the qatl men mere
kya vajh hai is ki ki pareshan yahi hai

us but ne kaha bosa-e-be-izn pa hans kar
bas dekh liya aap ka iman yahi hai

karte hain ba-tadrij vo zulmon men izafa
mujh par agar un ka hai kuchh ehsan yahi hai

ham falsafe ko kahte hain gumrahi ka baais
vo peT dikhate hain ki shaitan yahi hai
