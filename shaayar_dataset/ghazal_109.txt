kabhi avval nazar aana kabhi akhir hona
aur vaqfon se mira ghaeb o hazir hona

main kisi aur zamane ke liye huun shayad
is zamane men hai mushkil mira zahir hona

main na hone pe hi khush tha magar aise hua phir
mujh ko na-char paḌa aap ki khatir hona

duur ho jaun bhi is bagh-e-badan se lekin
kahin mumkin hi nahin aise manazir hona

vaqai tum ko dikhai hi nahin deta huun
ya zarurat hai tumhari mira munkir hona

rasta aap banana hi koi sahl nahin
phir usi raste ka aap musafir hona

vo maqamat-e-muqaddas vo tire gumbad o qaus
aur mira aise nishanat ka zaaer hona

badalon aur havaon men uḌa phirta main
kaash hota miri taqdir men taair hona

kaam nikla hai kuchh utna hi ye pechida 'zafar'
jitna asan nazar aaya mujhe shaer hona
