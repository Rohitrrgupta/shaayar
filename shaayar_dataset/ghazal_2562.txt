sab qatl ho ke tere muqabil se aae hain
ham log surkh-ru hain ki manzil se aae hain

sham-e-nazar khayal ke anjum jigar ke daagh
jitne charagh hain tiri mahfil se aae hain

uTh kar to aa gae hain tiri bazm se magar
kuchh dil hi janta hai ki kis dil se aae hain

har ik qadam ajal tha har ik gaam zindagi
ham ghuum phir ke kucha-e-qatil se aae hain

bad-e-khizan ka shukr karo 'faiz' jis ke haath
naame kisi bahar-e-shimail se aae hain
