rang-e-sharab se miri niyyat badal gai
vaaiz ki baat rah gai saaqi ki chal gai

tayyar the namaz pe ham sun ke zikr-e-hur
jalva buton ka dekh ke niyyat badal gai

machhli ne Dhiil paai hai luqme pe shaad hai
sayyad mutmain hai ki kanTa nigal gai

chamka tira jamal jo mahfil men vaqt-e-sham
parvana be-qarar hua shama jal gai

uqba ki baz-purs ka jaata raha khayal
duniya ki lazzaton men tabiat bahal gai

hasrat bahut taraqqi-e-dukhtar ki thi unhen
parda jo uTh gaya to vo akhir nikal gai
