qafas men huun gar achchha bhi na janen mere shevan ko
mira hona bura kya hai nava-sanjan-e-gulshan ko

nahin gar hamdami asan na ho ye rashk kya kam hai
na di hoti khudaya arzu-e-dost dushman ko

na nikla aankh se teri ik aansu us jarahat par
kiya siine men jis ne khun-chakan mizhgan-e-sozan ko

khuda sharmae hathon ko ki rakhte hain kashakash men
kabhi mere gareban ko kabhi janan ke daman ko

abhi ham qatl-gah ka dekhna asan samajhte hain
nahin dekha shanavar ju-e-khun men tere tausan ko

hua charcha jo mere paanv ki zanjir banne ka
kiya betab kaan men jumbish-e-jauhar ne aahan ko

khushi kya khet par mere agar sau baar abr aave
samajhta huun ki DhunDe hai abhi se barq khirman ko

vafa-dari ba-shart-e-ustuvari asl iman hai
mare but-khane men to kaabe men gaaá¸Œo barahman ko

shahadat thi miri qismat men jo di thi ye khu mujh ko
jahan talvar ko dekha jhuka deta tha gardan ko

na luTta din ko to kab raat ko yuun be-khabar sota
raha khaTka na chori ka dua deta huun rahzan ko

sukhan kya kah nahin sakte ki juuya huun javahir ke
jigar kya ham nahin rakhte ki khoden ja ke maadan ko

mire shah-e-sulaiman-jah se nisbat nahin 'ghalib'
faridun o jam o ke khusrav o darab o bahman ko
