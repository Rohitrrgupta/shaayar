ye falak ye mah-o-anjum ye zamin ye zamana
tire husn ki hikayat mire ishq ka fasana

ye hai ishq ki karamat ye kamal-e-shairana
abhi munh se baat nikli abhi ho gai fasana

ye mira payam kahna tu saba muaddabana
ki guzar gaya hai pyare tujhe dekhe ik zamana

mujhe chak-e-jeb-o-daman se nahin munasibat kuchh
ye junun hi ko mubarak rah-o-rasm-e-amiyana

tujhe hadsat-e-paiham se bhi kya milega nadan
tira dil agar ho zinda to nafas bhi taziyana

vo ada-e-dilbari ho ki nava-e-ashiqana
jo dilon ko fath kar le vahi fateh-e-zamana
