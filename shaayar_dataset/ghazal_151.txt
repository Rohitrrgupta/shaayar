saare manzar ek jaise saari baten ek si
saare din hain ek se aur saari raten ek si

be-natija be-samar jang-o-jadal suud o ziyan
saari jiten ek jaisi saari maten ek si

sab mulaqaton ka maqsad karobar-e-zar-gari
sab ki dahshat ek jaisi sab ki ghaten ek si

ab kisi men agle vaqton ki vafa baaqi nahin
sab qabile ek hain ab saari zaten ek si

ek hi rukh ki asiri khvab hai shahron ka ab
un ke matam ek se un ki baraten ek si

hon agar zer-e-zamin to faeda hone ka kya
sang o gauhar ek hain phir saari dhaten ek si

ai 'munir' azad ho is sehr-e-yak-rangi se tu
ho gae sab zahr yaksan sab nabaten ek si
