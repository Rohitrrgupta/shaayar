main to maqtal men bhi qismat ka sikandar nikla
qura-e-fal mire naam ka aksar nikla

tha jinhen zoam vo dariya bhi mujhi men Duube
main ki sahra nazar aata tha samundar nikla

main ne us jan-e-baharan ko bahut yaad kiya
jab koi phuul miri shakh-e-hunar par nikla

shahr-valon ki mohabbat ka main qaael huun magar
main ne jis haath ko chuma vahi khanjar nikla

tu yahin haar gaya hai mire buzdil dushman
mujh se tanha ke muqabil tira lashkar nikla

main ki sahra-e-mohabbat ka musafir tha 'faraz'
ek jhonka tha ki khushbu ke safar par nikla
