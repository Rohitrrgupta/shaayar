kahte hain bahar aai gul phuul nikalte hain
ham kunj-e-qafas men hain dil sinon men jalte hain

ab ek si be-hoshi rahti nahin hai ham ko
kuchh dil bhi sambhalte hain par der sambhalte hain

vo to nahin ik chhinTa rone ka hua gaahe
ab dida-e-tar aksar dariya se ubalte hain

un paanv ko ankhon se ham malte rahe jaisa
afsos se hathon ko ab vaisa hi malte hain

kya kahiye ki aaza sab paani hue hain apne
ham atish-e-hijran men yuun hi paá¸Œe galte hain

karte hain sifat jab ham lal-e-lab-e-janan ki
tab koi hamen dekhe kya laal ugalte hain

gul phuul se bhi apne dil to nahin lagte Tuk
ji logon ke be-janan kis taur bahalte hain

hain narm sanam go na kahne ke taiin varna
patthar hain unhon ke dil kaahe ko pighalte hain

ai garm-e-safar yaran jo hai so sar-e-rah hai
jo rah sako rah jaao ab 'mir' bhi chalte hain
