uTh aur phir se ravana ho Dar ziyada nahin
bahut kaThin sahi manzil safar ziyada nahin

bayan men apne sadaqat ki hai kami varna
ye raaz kya hai ki is par asar ziyada nahin

mujhe kharab kiya us ne haan kiya hoga
usi se puchhiye mujh ko khabar ziyada nahin

suna hai vo mire baare men sochta hai bahut
khabar to hai hi magar mo'atabar ziyada nahin

ye justuju to rahe kaun hai vo kaisa hai
suragh kuchh to malega agar ziyada nahin

abhi ravana huun yaksui se main dasht-ba-dasht
ki rahguzar-e-safar men shajar ziyada nahin

jabhi to khar-e-dil-e-dostan nahin huun abhi
ki aib mujh men bahut hain hunar ziyada nahin

dinon ki baat hai ab kimiya-gari apni
ki rah gai hai zara si kasar ziyada nahin

'zafar' ham aap ko gumrah to nahin kahte
yahi ki hain bhi agar raah par ziyada nahin
