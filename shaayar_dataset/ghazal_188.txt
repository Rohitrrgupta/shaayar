jahan mere na hone ka nishan phaila hua hai
samajhta huun ghubar-e-asman phaila hua hai

main is ko dekhne aur bhuul jaane men magan huun
mire aage jo ye khvab-e-ravan phaila hua hai

inhi do hairaton ke darmiyan maujud huun main
sar-e-ab-e-yaqin aks-e-guman phaila hua hai

rihai ki koi surat nikalni chahiye ab
zamin sahmi hui hai aur dhuan phaila hua hai

koi andaza kar sakta hai kya is ka ki akhir
kahan tak saya-e-ahd-e-ziyan phaila hua hai

kahan Duube kidhar ubhre badan ki naav dekhen
ki itni duur tak dariya-e-jan phaila hua hai

main dil se bhaag kar ja bhi kahan sakta huun akhir
mire har su ye dasht-e-be-aman phaila hua hai

mujhe kuchh bhi nahin malum aur andar hi andar
lahu men ek dast-e-raegan phaila hua hai

'zafar' ab ke sukhan ki sarzamin par hai ye mausam
bayan ghaeb hai aur rang-e-bayan phaila hua hai
