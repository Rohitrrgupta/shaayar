shaam aai tiri yadon ke sitare nikle
rang hi gham ke nahin naqsh bhi pyare nikle

ek mauhum tamanna ke sahare nikle
chand ke saath tire hijr ke maare nikle

koi mausam ho magar shan-e-kham-o-pech vahi
raat ki tarah koi zulf sanvare nikle

raqs jin ka hamen sahil se baha laaya tha
vo bhanvar aankh tak aae to kinare nikle

vo to jaan le ke bhi vaisa hi subuk-nam raha
ishq ke baab men sab jurm hamare nikle

ishq dariya hai jo tere vo tahi-dast rahe
vo jo Duube the kisi aur kinare nikle

dhuup ki rut men koi chhanv ugata kaise
shakh phuTi thi ki ham-sayon men aare nikle
