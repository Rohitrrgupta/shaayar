zindagi jaisi tavaqqo thi nahin kuchh kam hai
har ghaḌi hota hai ehsas kahin kuchh kam hai

ghar ki taamir tasavvur hi men ho sakti hai
apne naqshe ke mutabiq ye zamin kuchh kam hai

bichhḌe logon se mulaqat kabhi phir hogi
dil men ummid to kaafi hai yaqin kuchh kam hai

ab jidhar dekhiye lagta hai ki is duniya men
kahin kuchh chiiz ziyada hai kahin kuchh kam hai

aaj bhi hai tiri duuri hi udasi ka sabab
ye alag baat ki pahli si nahin kuchh kam hai
