hui hai shaam to ankhon men bas gaya phir tu
kahan gaya hai mire shahr ke musafir tu

miri misal ki ik nakhl-e-khushk-e-sahra huun
tira khayal ki shakh-e-chaman ka taair tu

main janta huun ki duniya tujhe badal degi
main manta huun ki aisa nahin ba-zahir tu

hansi-khushi se bichhaḌ ja agar bichhaḌna hai
ye har maqam pe kya sochta hai akhir tu

faza udaas hai rut muzmahil hai main chup huun
jo ho sake to chala aa kisi ki khatir tu

'faraz' tu ne use mushkilon men Daal diya
zamana sahab-e-zar aur sirf shaer tu
