vaqt-e-rukhsat aa gaya dil phir bhi ghabraya nahin
us ko ham kya khoenge jis ko kabhi paaya nahin

zindagi jitni bhi hai ab mustaqil sahra men hai
aur is sahra men tera duur tak saaya nahin

meri qismat men faqat durd-e-tah-e-saghar hi hai
avval-e-shab jaam meri samt vo laaya nahin

teri ankhon ka bhi kuchh halka gulabi rang tha
zehn ne mere bhi ab ke dil ko samjhaya nahin

kaan bhi khali hain mere aur donon haath bhi
ab ke fasl-e-gul ne mujh ko phuul pahnaya nahin
