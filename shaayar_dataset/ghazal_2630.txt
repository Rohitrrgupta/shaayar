kai din suluk vidaa ka mire dar pai dil zaar tha
kabhu dard tha kabhu daagh tha kabhu zakhm tha kabhu vaar tha

dam-e-subh bazm-e-khush jahan shab-e-gham se kam na thi mehrban
ki charagh tha so tu duud tha jo patang tha so ghubar tha

dil khasta-lohu jo ho gaya to bhala hua ki kahan talak
kabhu soz-e-sina se daagh tha kabhu dard-o-gham se figar tha

dil-e-muztarib se guzar gai shab-e-vasl apni hi fikr men
na dimagh tha na faragh tha na shakeb tha na qarar tha

jo nigah ki bhi palak uTha to hamare dil se lahu baha
ki vahin vo navak-e-be-khata kaso ke kaleje ke paar tha

ye tumhari in dinon dostan mizha jis ke gham men hai khun-chakan
vahi afat-e-dil-e-ashiqan kaso vaqt ham se bhi yaar tha

nahin taza-dil ki shikastagi yahi dard tha yahi khastagi
use jab se zauq-e-shikar tha use zakhm se sarokar tha

kabhu jaegi jo udhar saba to ye kahiyo us se ki bevafa
magar ek 'mir' shikasta-pa tire bagh-e-taza men khaar tha
