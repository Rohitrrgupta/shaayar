lau ko chhune ki havas men ek chehra jal gaya
shama ke itne qarib aaya ki saaya jal gaya

pyaas ki shiddat thi sairabi men sahra ki tarah
vo badan paani men kya utra ki dariya jal gaya

kya ajab kar-e-tahayyur hai supurd-e-nar-e-ishq
ghar men jo tha bach gaya aur jo nahin tha jal gaya

garmi-e-didar aisi thi tamasha-gah men
dekhne valon ki ankhon men tamasha jal gaya

khud hi khakistar kiya us ne mujhe aur us ke baad
mujh se khud hi puchhta hai bol kya kya jal gaya

sirf yad-e-yar baaqi rah gai dil men 'salim'
ek ik kar ke sabhi asbab-e-duniya jal gaya
