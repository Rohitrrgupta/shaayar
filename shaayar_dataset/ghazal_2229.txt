kya kahiye kya rakkhen hain ham tujh se yaar khvahish
yak jaan o sad tamanna yak dil hazar khvahish

le haath men qafas Tuk sayyad chal chaman tak
muddat se hai hamen bhi sair-e-bahar khvahish

ne kuchh gunah hai dil ka ne jurm-e-chashm is men
rakhti hai ham ko itna be-ikhtiyar khvahish

halanki umr saari mayus guzri tis par
kya kya rakhen hain us ke ummid-var khvahish

ghairat se dosti ki kis kis se ho je dushman
rakhta hai yaari hi ki saara dayar khvahish

ham mehr o raz kyuun kar khali hon aarzu se
sheva yahi tamanna fan o shiar khvahish

uThti hai mauj har yak aghosh hi ki surat
dariya ko hai ye kis ka bos o kanar khvahish

sad rang jalva-gar hai har jaada ghairat gul
ashiq ki ek paave kyuun kar qarar khvahish

yak baar bar na aae us se ummid dil ki
izhar karte kab tak yuun baar baar khvahish

karte hain sab tamanna par 'mir' ji na itni
rakkhegi maar tum ko payan-e-kar khvahish
