ye baat phir mujhe suraj batane aaya hai
azal se mere taaqub men mera saaya hai

buland hoti chali ja rahi hain divaren
asir-e-dar hai vo jis ne mujhe bulaya hai

main la-zaval tha miT miT ke phir ubharta raha
ganva ganva ke mujhe zindagi ne paaya hai

vo jis ke nain hain gahre samundaron jaise
vo apni zaat men mujh ko Dubone aaya hai

mili hai us ko bhi shohrat 'qatil' meri tarah
jab us ne apne labon par mujhe sajaya hai
