ye uzr-e-imtihan-e-jazb-e-dil kaisa nikal aaya
main ilzam us ko deta tha qusur apna nikal aaya

na shadi-marg huun kyunkar hai muzhda qatl-e-dushman ka
ki ghar men se liye shamshir vo rota nikal aaya

sitam ai garmi-e-zabt-e-fughan-o-ah chhati par
kabhu bas paḌ gaya chhala kabhu phoḌa nikal aaya

kiya zanjir mujh ko chara-gar ne kin dinon men jab
adu ki qaid se vo shokh-e-be-parva nikal aaya

nikal aaya agar aansu to zalim mat nikal ankhen
suna maazur hai muztar nikal aaya nikal aaya

hamare khun-baha ka ghair se daava hai qatil ko
ye bad-e-infisal ab aur hi jhagḌa nikal aaya

hui bulbul sana-khvan-e-dahan-e-tang kis gul ki
ki farvardi men ghunche ka munh itna sa nikal aaya

koi tiir us ka dil men rah gaya tha kya ki ankhon se
abhi rone men ik paikan ka TukḌa nikal aaya

dam-e-bismil ye kis ke khauf se ham pi gae aansu
ki har zakhm-e-badan se khuun ka dariya nikal aaya

khadang-e-yar ke hamrah nikli jaan siine se
yahi arman ik muddat se ji men tha nikal aaya

bahut nazan hai tu ai qais par vahshat dikhaunga
kitabon men kabhu qissa jo 'momin' ka nikal aaya
