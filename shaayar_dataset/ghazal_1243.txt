tarab-zaron pe kya biiti sanam-khanon pe kya guzri
dil-e-zinda tire marhum armanon pe kya guzri

zamin ne khuun ugla asman ne aag barsai
jab insanon ke dil badle to insanon pe kya guzri

hamen ye fikr un ki anjuman kis haal men hogi
unhen ye gham ki un se chhuT ke divanon pe kya guzri

mira ilhad to khair ek laanat tha so hai ab tak
magar is alam-e-vahshat men imanon pe kya guzri

ye manzar kaun sa manzar hai pahchana nahin jaata
siyah-khanon se kuchh puchho shabistanon pe kya guzri

chalo vo kufr ke ghar se salamat aa gae lekin
khuda ki mumlikat men sokhta-janon pe kya guzri
