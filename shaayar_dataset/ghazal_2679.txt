ba-rang-e-bu-e-gul us baagh ke ham ashna hote
ki hamrah-e-saba Tuk sair karte phir hava hote

sarapa aarzu hone ne banda kar diya ham ko
vagarna ham khuda the gar dil-e-be-muddaa hote

falak ai kaash ham ko khaak hi rakhta ki is men ham
ghubar-e-rah hote ya kasu ki khak-e-pa hote

ilahi kaise hote hain jinhen hai bandagi khvahish
hamen to sharm daman-gir hoti hai khuda hote

tu hai kis nahiye se ai dayar-e-ishq kya janun
tire bashindagan ham kaash saare bevafa hote

ab aise hain ki sanea ke mizaj uupar baham pahunche
jo khatir-khvah apne ham hue hote to kya hote

kahin jo kuchh malamat gar baja hai 'mir' kya janen
unhen maalum tab hota ki vaise se juda hote
