chahat miri chahat hi nahin aap ke nazdik
kuchh meri haqiqat hi nahin aap ke nazdik

kuchh qadr to karte mire izhar vafa ki
shayad ye mohabbat hi nahin aap ke nazdik

yuun ghair se bebak ishare sar-e-mahfil
kya ye miri zillat hi nahin aap ke nazdik

ushshaq pe kuchh had bhi muqarrar hai sitam ki
ya us ki nihayat hi nahin aap ke nazdik

agli si na raten hain na ghaten hain na baten
kya ab main vo 'hasrat' hi nahin aap ke nazdik
