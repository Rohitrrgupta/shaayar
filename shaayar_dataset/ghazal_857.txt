gham se bahal rahe hain aap aap bahut ajiib hain
dard men Dhal rahe hain aap aap bahut ajiib hain

saya-e-vasl kab se hai aap ka muntazir magar
hijr men jal rahe hain aap aap bahut ajiib hain

apne khilaf faisla khud hi likha hai aap ne
haath bhi mal rahe hain aap aap bahut ajiib hain

vaqt ne aarzu ki lau der hui bujha bhi di
ab bhi pighal rahe hain aap aap bahut ajiib hain

daera-var hi to hain ishq ke raste tamam
raah badal rahe hain aap aap bahut ajiib hain

apni talash ka safar khatm bhi kijiye kabhi
khvab men chal rahe hain aap aap bahut ajiib hain
