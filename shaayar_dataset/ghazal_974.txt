vahi mire khas-o-khashak se nikalta hai
jo rang sa tiri poshak se nikalta hai

karega kyuun na mire baad hasraton ka shumar
tira bhi hissa in imlak se nikalta hai

hava ke saath jo ik bosa bhejta huun kabhi
to shola us badan-e-pak se nikalta hai

mile agar na kahin bhi vo be-libas badan
to mere dida-e-namnak se nikalta hai

utarta hai mujhe niind ke niastan men
abhi vo khvab rag-e-tak se nikalta hai

fasil-e-fahm ke andar bhi kuchh nahin maujud
na koi khema-e-idrak se nikalta hai

dhuen ki tarha se ik phuul mere hone ka
kabhi zamin kabhi aflak se nikalta hai

mire siva bhi koi hai jo mere hote hue
badal badal ke miri khaak se nikalta hai

ye mojaze se koi kam nahin 'zafar' apna
jo kaam us but-e-chalak se nikalta hai
