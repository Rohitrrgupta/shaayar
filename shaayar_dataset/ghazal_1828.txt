kahan ki guunj dil-e-na-tavan men rahti hai
ki tharthari si ajab jism-o-jan men rahti hai

qadam qadam pe vahi chashm o lab vahi gesu
tamam umr nazar imtihan men rahti hai

maza to ye hai ki vo khud to hai nae ghar men
aur us ki yaad purane makan men rahti hai

pata to fasl-e-gul-o-lala ka nahin malum
suna hai qurb-o-javar-e-khizan men rahti hai

main kitna vahm karun lekin ik shua-e-yaqin
kahin navah-e-dil-e-bad-guman men rahti hai

hazar jaan khapata rahun magar phir bhi
kami si kuchh mire tarz-e-bayan men rahti hai
