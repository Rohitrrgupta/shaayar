haan ijazat hai agar koi kahani aur hai
in kaToron men abhi thoḌa sa paani aur hai

mazhabi mazdur sab baiThe hain in ko kaam do
ek imarat shahr men kaafi purani aur hai

khamushi kab chikh ban jaae kise malum hai
zulm kar lo jab talak ye be-zabani aur hai

khushk patte aankh men chubhte hain kanTon ki tarah
dasht men phirna alag hai baghbani aur hai

phir vahi uktahaTen hongi badan chaupal men
umr ke qisse men thoḌi si javani aur hai

bas isi ehsas ki shiddat ne buḌha kar diya
TuTe-phuTe ghar men ik laḌki siyani aur hai
