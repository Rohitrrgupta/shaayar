shab-e-mahtab ne shah-nashin pe ajiib gul sa khila diya
mujhe yuun laga kisi haath ne mire dil pe tiir chala diya

koi aisi baat zarur thi shab-e-vaada vo jo na aa saka
koi apna vahm tha darmiyan ya ghaTa ne us ko Dara diya

yahi aan thi miri zindagi lagi aag dil men to uf na ki
jo jahan men koi na kar saka vo kamal kar ke dekha diya

ye jo laal rang patang ka sar-e-asman hai uá¸Œa hua
ye charagh dast-e-hina ka hai jo hava men us ne jala diya

mire paas aisa tilism hai jo kai zamanon ka ism hai
use jab bhi socha bula liya use jo bhi chaha bana diya
