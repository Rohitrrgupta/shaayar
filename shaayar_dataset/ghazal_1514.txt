zamin pe eḌi ragaḌ ke paani nikalta huun
main tishnagi ke nae maani nikalta huun

vahi baramad karunga jo chiiz kaam ki hai
zaban ke batin se be-zabani nikalta huun

falak pe likhta huun khak-e-khvabida ke manazir
zamin se rang-e-asmani nikalta huun

kabhi kabutar ki tarah lagta hai abr mujh ko
kabhi hava se koi kahani nikalta huun

bahut zaruri hai mera apni hadon men rahna
so bahr se khud hi be-karani nikalta huun

kabhi mulaqat ho mayassar to is se pahle
dimagh se saari khush-gumani nikalta huun

jo chheḌta huun naya koi naghma-e-mohabbat
to saz-e-dil se dhunen purani nikalta huun

koi Thahar kar bhi dekhna chahta huun manzar
isi liye taba se ravani nikalta huun

'zafar' mire samne Thaharta nahin hai koi
to apne paikar se apna saani nikalta huun
