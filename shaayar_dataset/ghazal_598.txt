jo zindagi bachi hai use mat gavaiye
behtar ye hai ki aap mujhe bhuul jaiye

har aan ik judai hai khud apne aap se
har aan ka hai zakhm jo har aan khaiye

thi mashvarat ki ham ko basana hai ghar naya
dil ne kaha ki mere dar-o-bam Dhaiye

thuka hai main ne khuun hamesha mazaq men
mera mazaq aap hamesha uá¸Œaiye

hargiz mire huzur kabhi aaiye na aap
aur aaiye agar to khuda ban ke aaiye

ab koi bhi nahin hai koi dil-mohalle men
kis kis gali men jaiye aur gul machaiye

ik taur-e-dah-sadi tha jo be-taur ho gaya
ab jantari bajaiye tarikh gaiye

ik lal-qila tha jo miyan zard paá¸Œ gaya
ab rang-rez kaun se kis ja se laiye

shair hai aap yaani ki saste latif-go
rishton ko dil se roiye sab ko hansaiye

jo halaton ka daur tha vo to guzar gaya
dil ko jala chuke hain so ab ghar jalaiye

ab kya fareb dijiye aur kis ko dijiye
ab kya fareb khaiye aur kis se khaiye

hai yaad par madar mere karobar ka
hai arz aap mujh ko bahut yaad aaiye

bas filon ka bojh uThaya karen janab
misra ye 'jaun' ka hai ise mat uThaiye
