baá¸Œa ehsan ham farma rahe hain
ki un ke khat unhen lauTa rahe hain

nahin tark-e-mohabbat par vo raazi
qayamat hai ki ham samjha rahe hain

yaqin ka rasta tai karne vaale
bahut tezi se vapas aa rahe hain

ye mat bhulo ki ye lamhat ham ko
bichhaá¸Œne ke liye milva rahe hain

ta'ajjub hai ki ishq-o-ashiqi se
abhi kuchh log dhoka kha rahe hain

tumhen chahenge jab chhin jaogi tum
abhi ham tum ko arzan pa rahe hain

kisi surat unhen nafrat ho ham se
ham apne aib khud ginva rahe hain

vo pagal mast hai apni vafa men
miri ankhon men aansu aa rahe hain

dalilon se use qaail kiya tha
dalilen de ke ab pachhta rahe hain

tiri banhon se hijrat karne vaale
nae mahaul men ghabra rahe hain

ye jazb-e-ishq hai ya jazba-e-rahm
tire aansu mujhe rulva rahe hain

ajab kuchh rabt hai tum se ki tum ko
ham apna jaan kar Thukra rahe hain

vafa ki yadgaren tak na hongi
miri jaan bas koi din ja rahe hain
