nigah-e-faqr men shan-e-sikandari kya hai
khiraj ki jo gada ho vo qaisari kya hai

buton se tujh ko umiden khuda se naumidi
mujhe bata to sahi aur kafiri kya hai

falak ne un ko ata ki hai khvajgi ki jinhen
khabar nahin ravish-e-banda-parvari kya hai

faqat nigah se hota hai faisla dil ka
na ho nigah men shokhi to dilbari kya hai

isi khata se itab-e-muluk hai mujh par
ki janta huun maal-e-sikandari kya hai

kise nahin hai tamanna-e-sarvari lekin
khudi ki maut ho jis men vo sarvari kya hai

khush aa gai hai jahan ko qalandari meri
vagarna sher mira kya hai shairi kya hai
