DhunDa na paiye jo is vaqt men sau zar hai
phir chaah jis ki mutlaq hai hi nahin hunar hai

har-dam qadam ko apne rakh ehtiyat se yaan
ye kar-gah saari dukkan-e-shishagar hai

Dhaya jinnon ne us ko un par kharabi aai
jaana gaya usi se dil bhi kaso ka ghar hai

tujh bin shakeb kab tak be-faeda huun nalan
mujh naala kash ke to ai fariyad-ras kidhar hai

said-afgano hamare dil ko jigar ko dekho
ik tiir ka hadaf hai ik tegh ka sipar hai

ahl-e-zamana rahte ik taur par nahin hain
har aan martabe se apne unhen safar hai

kaafi hai mahr qatil mahzar pe khuun ke mere
phir jis jagah ye jaave us ja hi mo'atabar hai

teri gali se bach kar kyuun mehr-o-mah na niklen
har koi janta hai is raah men khatar hai

ve din gae ki aansu rote the 'mir' ab to
ankhon men lakht-e-dil hai ya para-e-jigar hai
