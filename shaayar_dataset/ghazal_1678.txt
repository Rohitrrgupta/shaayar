ye kis khalish ne phir is dil men ashiyana kiya
phir aaj kis ne sukhan ham se ghaebana kiya

gham-e-jahan ho rukh-e-yar ho ki dast-e-adu
suluk jis se kiya ham ne ashiqana kiya

the khak-e-rah bhi ham log qahr-e-tufan bhi
saha to kya na saha aur kiya to kya na kiya

khusha ki aaj har ik muddai ke lab par hai
vo raaz jis ne hamen randa-e-zamana kiya

vo hila-gar jo vafa-ju bhi hai jafa-khu bhi
kiya bhi 'faiz' to kis but se dostana kiya
