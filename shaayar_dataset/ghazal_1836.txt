ham ko to intizar-e-sahar bhi qubul hai
lekin shab-e-firaq tira kya usuul hai

ai mah-e-nim-shab tiri raftar ke nisar
ye chandni nahin tire qadmon ki dhuul hai

kanTa hai vo ki jis ne chaman ko lahu diya
khun-e-bahar jis ne piya hai vo phuul hai

dekha tha ahl-e-dil ne koi sarv-e-nau-bahar
daman ulajh gaya to pukare babul hai

baaqi hai pau phaTe bhi sitaron ki raushni
shayad mariz-e-shab ki tabiat malul hai

jab mo'atabar nahin tha mira ishq-e-bad-guman
ab husn-e-khud-farosh ka rona fuzul hai

luT kar samajh rahe hain ki nadim hai rahzan
kitni hasin ahl-e-muravvat ki bhuul hai
