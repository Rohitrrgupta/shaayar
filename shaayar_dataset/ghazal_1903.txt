har ashna men kahan khu-e-mehrmana vo
ki bevafa tha magar dost tha purana vo

pukarte hain mah-o-sal manzilon ki tarah
laga hai tausn-e-hasti ko taziyana vo

hamen bhi gham-talabi ka nahin raha yaara
tire bhi rang nahin gardish-e-zamana vo

ab apni khvahishen kya kya use rulati hain
ye baat ham ne kahi thi magar na maana vo

yahi kahenge ki bas surat-ashnai thi
jo ahd TuuT chuka yaad kya dilana vo

is ek shakl men kya kya na suraten dekhin
nigar tha nazar aaya nigar-khana vo

bujha diya hai tujhe bhi 'faraz' duniya ne
kahan gaya tira har vaqt muskurana vo
