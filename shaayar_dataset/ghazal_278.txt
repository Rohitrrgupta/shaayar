kya kahun kaisa sitam ghaflat se mujh par ho gaya
qafila jaata raha main subh hote so gaya

be-kasi muddat talak barsa ki apni gor par
jo hamari khaak par se ho ke guzra ro gaya

kuchh khatarnaki tariq-e-ishq men pinhan nahin
khap gaya vo rah-rau is raah ho kar jo gaya

muddaa jo hai so vo paaya nahin jaata kahin
ek aalam justuju men ji ko apne kho gaya

'mir' har-yak mauj men hai zulf hi ka sa dimagh
jab se vo dariya pe aa kar baal apne dho gaya
