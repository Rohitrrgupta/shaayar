sitaron ke payam aae baharon ke salam aae
hazaron nama-ha-e-shauq ahl-e-dil ke kaam aae

na jaane kitni nazren us dil-e-vahshi pe paḌti hain
har ik ko fikr hai us ki ye shahin zer-e-dam aae

isi ummid men betabi-e-jan baḌhti jaati hai
sukun-e-dil jahan mumkin ho shayad vo maqam aae

hamari tishnagi bujhti nahin shabnam ke qatron se
jise saqi-gari ki sharm ho atish-ba-jam aae

koi shayad hamare dagh-e-dil ki tarah raushan ho
hazaron aftab is shauq men bala-e-bam aae

inhen rahon men shaikh-o-muhtasib haail rahe aksar
inhen rahon men huran-e-bahishti ke khiyam aae

nigahen muntazir hain ek khurshid-e-tamanna ki
abhi tak jitne mehr-o-mah aae na-tamam aae

ye aalam lazzat-e-takhliq ka hai raqs-e-lafani
tasavvur-khana-e-hairat men lakhon subh-o-sham aae

koi 'sardar' kab tha is se pahle teri mahfil men
bahut ahl-e-sukhan uTThe bahut ahl-e-kalam aae
