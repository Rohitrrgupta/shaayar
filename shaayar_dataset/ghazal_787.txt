vahshat thi hamen bhi vahi ghar-bar se ab tak
sar maare hain apne dar o divar se ab tak

marte hi suna un ko jinhen dil-lagi kuchh thi
achchha hua koi is azar se ab tak

jab se lagi hain ankhen khuli raah take hain
soe nahin saath us ke kabhu pyaar se ab tak

aaya tha kabhu yaar so mamul ham us ke
bistar pe gire rahte hain bimar se ab tak

bad-ahdiyon men vaqt-e-vafat aan bhi pahuncha
vaada na hua ek vafa yaar se ab tak

hai qahr o ghazab dekh taraf kushte ke zalim
karta hai isharat bhi tu talvar se ab tak

kuchh ranj-e-dili 'mir' javani men khincha tha
zardi nahin jaati mire rukhsar se ab tak
