pal men jahan ko dekhte mere Dubo chuka
ik vaqt men ye diida bhi tufan ro chuka

afsos mere murde par itna na kar ki ab
pachhtana yuun hi sa hai jo hona tha ho chuka

lagti nahin palak se palak intizar men
ankhen agar yahi hain to bhar niind so chuka

yak chashmak-e-pyala hai saaqi bahar-e-umr
jhapki lagi ki duur ye akhir hi ho chuka

mumkin nahin ki gul kare vaisi shaguftagi
us sarzamin men tukhm-e-mohabbat main bo chuka

paaya na dil bahaya hua sail-e-ashk ka
main panja-e-mizha se samundar bilo chuka

har subh hadse se ye kahta hai asman
de jam-e-khun 'mir' ko gar munh vo dho chuka
