khayal-o-khvab hua barg-o-bar ka mausam
bichhaá¸Œ gaya tiri surat bahar ka mausam

kai ruton se mire nim-va darichon men
Thahar gaya hai tire intizar ka mausam

vo narm lahje men kuchh to kahe ki lauT aae
samaaton ki zamin par phuvar ka mausam

payam aaya hai phir ek sarv-qamat ka
mire vajud ko khinche hai daar ka mausam

vo aag hai ki miri por por jalti hai
mire badan ko mila hai chinar ka mausam

rafaqaton ke nae khvab khushnuma hain magar
guzar chuka hai tire eatibar ka mausam

hava chali to nai barishen bhi saath aaiin
zamin ke chehre pe aaya nikhar ka mausam

vo mera naam liye jaae aur main us ka naam
lahu men guunj raha hai pukar ka mausam

qadam rakhe miri khushbu ki ghar ko lauT aae
koi batae mujhe ku-e-yar ka mausam

vo roz aa ke mujhe apna pyaar pahnae
mira ghurur hai bele ke haar ka mausam

tire tariq-e-mohabbat pe barha socha
ye jabr tha ki tire ikhtiyar ka mausam
