ham par tumhari chaah ka ilzam hi to hai
dushnam to nahin hai ye ikram hi to hai

karte hain jis pe taan koi jurm to nahin
shauq-e-fuzul o ulfat-e-nakam hi to hai

dil muddai ke harf-e-malamat se shaad hai
ai jan-e-jan ye harf tira naam hi to hai

dil na-umid to nahin nakam hi to hai
lambi hai gham ki shaam magar shaam hi to hai

dast-e-falak men gardish-e-taqdir to nahin
dast-e-falak men gardish-e-ayyam hi to hai

akhir to ek roz karegi nazar vafa
vo yar-e-khush-khisal sar-e-bam hi to hai

bhigi hai raat 'faiz' ghazal ibtida karo
vaqt-e-sarod dard ka hangam hi to hai
